heading1 = গোয়েন্দার নাম গোগো – গৌরাঙ্গপ্রসাদ বসু

গোয়েন্দার নাম গোগো – গৌরাঙ্গপ্রসাদ বসু

মেজাজটা রীতিমতন খারাপ হয়ে রয়েছে গোগো-র।

তার ছোটকাকার সঙ্গে কতখানিই বা বয়সের তফাত গোগো-র? তবু যেহেতু ছোটকা কলেজে পড়ে, কলেজের দলের সঙ্গে একা দার্জিলিং বেড়াতে গেছে। আর গোগো? যেহেতু স্কুলের চৌকাঠ পেরুতে এখনও তার দু’ বছর বাকি, অতএব কলকাতার ভ্যাপসা গরমে পচছে। একা হাওড়া ঘুরে আসার অধিকার পর্যন্ত তার নেই। তা হলেই হইচই পড়ে যাবে বাড়িতে। শুধু রোদে ঘামতে ঘামতে রোজ স্কুলে যাও আর ফিরে এসো। ফিরে এসে ছোটকার চিঠিতে পড়ো, দার্জিলিঙে আ-হ, কীরকম ঠান্ডা! টাইগার হিল থেকে সূর্যোদয়ের দৃশ্য কী ম্যাগনিফিশেন্ট। তেনজিং নোরকের সঙ্গে কীভাবে আলাপ করেছে ছোটকা, আর সেই আলাপে তেনজিং নোরকে এতই ইমপ্রেসড যে নিজে পাহাড়ে-চড়া শেখাতে চেয়েছে ছোটকাকে!

শুধু ওই সবই যদি লিখত ছোটকা তবু সহ্য হত! গোগোর মনের ঘায়ে নুনের ছিটে দিতে সেই সঙ্গে প্রতি চিঠিতে একা একা কোনও গোয়েন্দাগিরি না-করতে যদি না উপদেশ দিত! গোগো যেহেতু স্কুলে পড়ে অতএব ছেলেমানুষ, অতএব একা কোথায় কোন বিপদে পড়ে যাবে বলে সাবধান না-করত।

ছোটকার এই সাবধানতা কী জন্যে সেটা অবশ্য গোগো বোঝে। না-বোঝার মতন বোকা বা খোকা সে নয়। ছোটকা ছাড়াই একটা কোনও রহস্যের কিনারা যদি গোগো করে ফেলে, সেইটাই আসলে ভয় ছোটকার। তা হলে ছোটকার আর মুখ থাকবে না কারুর কাছে। আর স্কুলে পড়ে অতএব ছেলেমানুষ বলে গোগোর উপর হামবড়াইও বন্ধ হয়ে যাবে।

আর ভগবানও তেমনি। গোগোর বাড়ির লোকজনদের মতনই ইস্কুলে-পড়া ছেলেদের প্রতি সমান অবুঝ আর নিষ্ঠুর। নইলে ছোটকা দার্জিলিঙে থাকতে থাকতে তেমন একটা গভীর রহস্যময় ঘটনা কি ঘটতে পারে না যা গোগো অক্লেশে সমাধান করে ফেলতে পারে! স্কুলে যাতায়াতের পথে কিংবা বিকেলে যখন গোগোর খেলার ছুটি—সেই সময়ের মধ্যে! অন্য সময় তো আর বাড়ি থেকে তার বেরুনোর উপায় নেই! হে ভগবান, তুমি তো সব পারো! দাও না একটা তেমন রহস্যের ব্যবস্থা করে! তেনজিং নোরকের কাছে পাহাড়ে-চড়া শেখার মজাটা তা হলে বেরিয়ে যায় ছোটকার।

কী করে বুঝি কথাটা ভগবানের কানে পৌঁছেছিল। আর শুধু তেমন একটা রহস্যের ব্যবস্থা নয় সেই সঙ্গে হঠাৎ একটা ছুটির দিনের ব্যবস্থা এবং কারুকে কোনও কৈফিয়ত না দিয়ে অসময়ে বাড়ি থেকে গোগোর বুক ফুলিয়ে বেরুনোর ব্যবস্থা পর্যন্ত হয়ে গেল।

হঠাৎ ছুটির ব্যবস্থাটা হয়ে গেল মহাবীরের আড়াই হাজারতম জন্মদিন উপলক্ষে। তা ছুটি তো কী? স্কুলেই শুধু যেতে হবে না, সকালবেলায় পড়া থেকে তো আর গোগোর ছুটি নেই। সকালের জলখাবার খেয়ে গোগো উঠে তাই চারতলায় তার পড়ার ঘরে যাচ্ছিল সিঁড়িতে মেজকার সঙ্গে দেখা। তাড়াহুড়ো করে মেজকা কোথায় যেন বেরুচ্ছেন, গোগোকে দেখে সিঁড়ি জুড়ে দাঁড়িয়ে পড়লেন। আর কী যেন ভাবতে লাগলেন গোগোর মুখের দিকে তাকিয়ে।

হাইকোর্টের নামজাদা উকিল মেজকা। কী হল, কী ঘটল হঠাৎ তাঁর গোগোর মুখের দিকে ওভাবে তাকিয়ে ভাববার?

ভেবে কী যেন স্থির করলেন মেজকা। জিজ্ঞেস করলেন, ‘আজ তো তোর স্কুল ছুটি?’

গোগো ঢোক গিলে বলল, ‘হ্যাঁ।’

‘তবে চট করে জামা পরে আয়। আমার সঙ্গে যাবি এক জায়গায়।’

‘কোথায়?’ অনেকটা ঢোক গিলে গোগো বলল, ‘মানে, কীরকম জামাকাপড় পরব?’

‘আমার এক মক্কেলের বাড়ি। একটা রহস্যময় চুরি হয়েছে সেখানে। ছোটুটা থাকলে ওকেই নিয়ে যেতাম। যা, চটপট কর।’

কী শুনছে গোগো? ঠিক শুনছে তো কানে। ছোট্টু মানে ছোটকা আর গোগো মিলে গোয়েন্দাগিরি করে বেড়ায়, মেজকা সেটা জানে। আর সেই সঙ্গে যেটা মেজকা ভাবে সেটা হল সেইসব গোয়েন্দাগিরির আসল কৃতিত্ব ছোটকার। ধারণাটা যে কত ভুল, সেটা যদি আজ গোগো প্রমাণ করে দিতে পারে! হে ভগবান, আমার কথা যখন শুনেছ, ছোটকা না- থাকার সময় একটা রহস্যের ব্যবস্থা যখন করেইছ তখন বাকিটা মানে সমাধানের ব্যবস্থাটাও কোরো।

মেজকা গাড়িতে গিয়ে বসেছিলেন। গোগো গিয়ে পাশে বসতেই গাড়ি ছেড়ে দিল। মেজকা বলেন, ‘ঘটনাটা এখন পর্যন্ত আমি যেটুকু জানি, মানে মি. বিলমোরিয়া ফোনে যেটুকু বললেন, শুনে নে। বাকিটা ওঁর কাছে গিয়ে শুনবি।’

‘মি. বিলমোরিয়া, মানে পার্শি?’

‘হ্যাঁ। কলকাতা শহরের একজন বড় হিরের ব্যাবসাদার। কাল সন্ধেবেলা ওঁর একজন পুরনো খদ্দের একটা হিরে যাচাই করার জন্যে ওঁর বাড়িতে নিয়ে আসে—’

‘বাড়িতে কেন? ওঁর দোকান নেই?’

‘আছে। বেশ বড় দোকান। আমি সেই দোকানে অনেকবার গিয়েছি। খদ্দেরটির বাড়িতে আসার কারণ দোকান তখন বন্ধ হয়ে গিয়েছে। আজও আবার বন্ধ। অথচ আগামীকাল সকালে খদ্দেরটি আবার বম্বে চলে যাবে বিশেষ কাজে। তাই খদ্দেরটিকে বাড়িতে আসতে বলেছিলেন মি. বিলমোরিয়া। তারপর যথাসময়ে খদ্দেরটি এসেছিল, হিরেটি দেখিয়েছিল। হিরেটি মাপে খুব বড় নয় কিন্তু এত ভাল জাতের যে পঞ্চাশ হাজার টাকা দাম হবে। তবে সেরকম দাম কবুল করার আগে মি. বিলমোরিয়া হিরেটিকে আরও ভাল করে পরীক্ষা করতে চেয়েছিলেন। তাই খদ্দেরটিকে বলেছিলেন হিরেটি তাঁর কাছে রেখে যেতে আর আজ সকাল দশটায় আসতে।’

“তারপর?”

‘রাতে খাওয়া দাওয়ার পর মিসেস বিলমোরিয়া শুয়ে পড়েন আর সেই ঘরে বসেই মি. বিলমোরিয়া ঘুমোবার আগে হিরেটি আবার পরীক্ষা করতে বসেন। পরীক্ষা করে বোঝেন হিরেটি এত ভাল যে সত্তর হাজার টাকা পর্যন্ত দেওয়া চলে। তারপর হিরেটি লোহার আলমারিতে তুলে রেখে ঘুমিয়ে পড়েন। সকালে ঘুম ভাঙার পর দেখেন মিসেস বিলমোরিয়া যথারীতি নীচে কিচেনে নেমে গেছেন। তারপর রোজকার অভ্যেসমতন মি. বিলমোরিয়া বাথরুমে যান এবং বাথরুম থেকে তাঁর লোহার আলমারি খোলার আওয়াজ পান। যেহেতু মিসেস বিলমোরিয়ার তখন উপরে উঠে আসার কথা নয়, তাই মি. বিলমোরিয়া সঙ্গে সঙ্গে বেরিয়ে আসেন আর দেখেন আলমারি খোলা, হিরের কৌটোটি উধাও। তাড়াতাড়ি ঘর থেকে বেরিয়ে বারান্দায় আসেন কিন্তু কাউকে দেখতে পান না। ওঁর তিন ভাইপো ওঁর সঙ্গে থাকে, তাদের ঘরে গিয়ে দেখেন তারা তিনজনই ঘরে রয়েছে—’

‘মিসেস বিলমোরিয়া আর ওই তিন ভাইপো ছাড়া আর কে থাকে বাড়িতে?’

‘বেয়ারা, খানসামা, ড্রাইভার। পুরনো বিশ্বাসী লোক তিনজনই। তার মধ্যে ড্রাইভার সেই সময়ে বাজারে গিয়েছিল আর খানসামা আর চাকর নীচে কিচেনে তাঁর কাছে ছিল বলে মিসেস বিলমোরিয়া বলছেন।’

‘ওই ক’জন ছাড়া আর বাড়িতে কেউ ছিল না?’

‘না। একটি মাত্র মেয়ে রয়েছে মি. বিলমোরিয়ার। বিয়ে হয়ে বম্বেতে থাকে।’

‘সন্দেহটা তাই তিন ভাইপোর উপর?’

‘হ্যাঁ। যতদূর মি. বিলমোরিয়ার কাছে শুনেছি, লোক তিনজনের কেউই সুবিধের নয়। তিনজনের একজনকেও মি. বিলমোরিয়া দেখতে পারেন না। মি. বিলমোরিয়া অত্যন্ত ধর্মপরায়ণ পার্শি। কিন্তু তিন ভাইপোই চেন স্মোকার। অথচ পার্শিদের দেবতা হল আগুন— তাই ধূমপান একটা মস্ত অপরাধ।’

গোগো জানত না ব্যাপারটা, অবাক হয়ে শুনল। তারপর কোনও প্রশ্ন করার আগেই দেখল গাড়িটা একটা বাগানওয়ালা বাড়ির মধ্যে ঢুকছে। তাড়াতাড়ি মেজকাকে জিজ্ঞেস করল, ‘পুলিশে খবর দিয়েছেন মি. বিলমোরিয়া?’

‘এখনও দেননি। তবে ব্যাপারটা তো এখনও ঘণ্টাখানেকের বেশি হয়নি। পুলিশে খবর দেবার সময় যায়নি। মি. বিলমোরিয়ার যেটা বড় চিন্তা এখন সেটা হল দশটার সময় সেই খদ্দের তাঁর হিরে ফেরত নিতে এলে তিনি কী করবেন। আর সেই পরামর্শের জন্যই আমাকে ফোন করেছেন।’

মেজকার আসার খবর পেয়ে ছুটতে ছুটতেই বুঝি নীচে নেমে এলেন মি. বিলমোরিয়া। ষাটের উপর বয়েস, শুকনো চেহারা। আরও বেশি শুকিয়ে গিয়েছেন বোধহয় এই চুরির ঘটনায়। হাঁপাতে হাঁপাতে বসার ঘরে ঢুকলেন আর তারপর চেয়ারে বসে মেজকাকে বললেন, ‘যাক, আপনি এসে গিয়েছেন। এবারে বলুন মি. মুখার্জি, আমি কী করব?’

মেজকা বললেন, ‘বলছি। তার আগে আমার ভাইপো গোগো-র সঙ্গে আলাপ করিয়ে দেই।’

মি. বিলমোরিয়া সখেদে বললেন, ‘বেচারাকে আজ কেন আনলেন? অন্য একদিন আনলে ওকে আমি অনেক হিরের গল্প শোনাতে পারতাম। তা, এনেছেন যখন, ও তখন বরঞ্চ একটু গিয়ে বাগানের ফুল দেখুক।’

মেজকা বললেন, ‘না, এখানেই বসুক। হ্যাঁ, আপনি কী করবেন আমায় জিজ্ঞেস করছিলেন—’

‘হ্যাঁ। বলুন, আমার সেই খদ্দেরের আসার সময় হয়ে এল। কী বলব তাকে?’

‘হিরেটা যদি ফেরত দিতে পারেন তা হলে কী বলবেন সেটা নিশ্চয়ই আমাকে জিজ্ঞেস করছেন না—’

‘না। কিন্তু হিরেটা ফেরত দিচ্ছি কোত্থেকে?’

‘চুরির ঘটনার পর আপনার বাড়ি থেকে কেউ কি বাইরে গিয়েছে?’

‘না। আমার মেজভাইপো রুসি বেরুতে যাচ্ছিল, আমি বেরুতে দেইনি।’

‘তা হলে যে-ই চুরি করে থাকুক, হিরেটা এখনও এই বাড়িতেই আছে। আপনার আলমারি থেকে খোয়া গেলেও বাড়ি থেকে খোয়া যায়নি।’

শুনে মি, বিলমোরিয়া উত্তেজিত হয়ে উঠলেন। বললেন, ‘আমি কি সেটা ভাবিনি মনে করছেন? এতক্ষণ হোমি, রুসি আর জাল— আমার তিন ভাইপোর ঘর আমি তন্নতন্ন করে তল্লাশ করছিলাম—জানেন?’

মেজকা হেসে বললেন, ‘শুধু তাঁদের ঘর নয়, সেইসঙ্গে তাদের শরীরও যে তন্নতন্ন করেছেন, বুঝতে পারছি। আরও বুঝতে পারছি— ফল তাতে কিছু হয়নি। কেননা, যে-ই হিরেটা চুরি করে থাকুক, ধরা পড়ার জন্যে নিজের ঘরে বা কাছে কখনই সে রাখবে না।’

মি. বিলমোরিয়া অধৈর্য হয়ে বললেন, ‘তা হলে কোথায় রাখতে পারে আমায় বলুন? আমি আবার খুঁজে দেখি—’

মেজকা বললেন, ‘তার আগে হিরের সাইজটা আমাকে একটা কাগজে এঁকে দেখান।’

সঙ্গে সঙ্গে টেবিল থেকে কাগজ কলম নিয়ে মি. বিলমোরিয়া এঁকে ফেললেন। মেজকার হাতে কাগজটা দিতে গোগো ঝুঁকে দেখল— আকারে একটা মটরদানার মতন। কাগজটা দেখতে দেখতে মেজকা বললেন, ‘এবার বলুন, ওই হিরেটি যে কাল রাতের জন্যে আপনার কাছে থাকছে, এ-কথা আপনি ছাড়া আর কে কে জানত?

মি, বিলমোরিয়া বললেন, ‘রাতে খেতে বসার আগে ড্রয়িংরুমে বসে হিরেটি আমার স্ত্রীকে আমি যখন দেখাই আমার তিন ভাইপোই সেখানে উপস্থিত ছিল।’

‘চাকরবাকরদের কেউ তখন ঘরে এসেছিল?’

‘না।’

‘অর্থাৎ আপনাকে ও আপনার স্ত্রীকে বাদ দিলে মোট তিনজন— আপনার তিন ভাইপো শুধু জানত যে হিরেটি রাতে বাড়িতে থাকছে।’

‘হ্যাঁ’

গোগো মনে মনে মাথা নেড়ে বলল, তিনজন নয়া, চারজন। যে খদ্দের হিরেটি দিয়ে গিয়েছিল, খবরটা সে-ও জানত!

মেজকা আবার প্রশ্ন শুরু করলেন, ‘আপনার ভাইপোদের তিনজনেরই নিশ্চয় হিরে-জহরত সম্বন্ধে কিছুটা জ্ঞান রয়েছে?’

মি. বিলমোরিয়া জবাব দিলেন, ‘কিছু তো থাকার কথা। একসময় তিনজনই আমার সঙ্গে দোকানে বেরুত।’

‘এখন আর বের হয় না?’

‘না, এ-ব্যবসায়ে তিনজনের কারুরই কোনও উৎসাহ নেই দেখে আমি ওদের অন্য কাজকর্ম দেখতে বলে দিয়েছি। প্রত্যেককে টাকাও দিয়েছি সেইজন্যে।

‘কী করে এখন তারা?’

‘বড় ভাইপো হোমি সেই টাকা নিয়ে একটা হোটেল খুলেছিল, চলেনি। আবার টাকা চাইছে আমার কাছে অন্য ব্যাবসা করবে বলে।’

‘মেজো ভাইপো রুসি?’

‘সে টাকা নিয়ে বম্বে গিয়েছিল সিনেমা তুলতে। সব টাকা খুইয়ে তারপর ফিরে এসে বাড়িতে বসে আছে।’

‘আর টাকা চায়নি?’

‘না। হোমিকে দেইনি দেখেই বোধহয় চায়নি।’

‘আর ছোটজন? যার নাম জাল?’

‘সে টাকা নিয়ে সোজা ইংল্যান্ডে চলে গেল। কী করল সেখানে জানি না। তারপর বছরখানেক হল ফিরে এসে আবার টাকা চাইছে জাপানে গিয়ে মোটরগাড়ি তৈরি শিখবে বলে।’

‘অর্থাৎ, তিনজনেরই টাকার খুব প্রয়োজন।’

‘হ্যাঁ।’

গোগো মনে মনে বলল, টাকার প্রয়োজন সকলেরই। যার আছে, যার নেই—দু’জনেরই। তবে অসাধু যে সেই শুধু চেষ্টা করে চুরি, বাটপাড়ি করবার।

মেজকা আবার আরেক দফা প্রশ্ন শুরু করলেন, ‘আচ্ছা, হিরেটি আলমারি থেকে উধাও দেখেই তো আপনি ঘর থেকে বেরিয়ে তখনই তিন ভাইপোর ঘরে গিয়েছিলেন?

‘হ্যাঁ।

‘গিয়ে কাকে কী অবস্থায় দেখলেন?’

‘প্রথমে গিয়েছিলাম জাল-এর ঘরে। গিয়ে দেখলাম সে ইজিচেয়ারে শুয়ে বই পড়ছে আর হাতে সদ্য-ধরানো একটা সিগারেট জ্বলছে। আমাকে দেখে তাড়াতাড়ি সেটা বইয়ের আড়ালে লুকোল।’

‘তারপর কার ঘরে গেলেন?’

‘তারপর মেজো ভাইপো রুসির ঘরে। সে দেখলাম তার তামাক খাওয়ার পাইপটা পরিষ্কার করে তাতে তামাক ভরছে। আমাকে দেখে পাইপটা তাড়াতাড়ি পকেটে পুরে ফেলল।’

‘তারপর বড় ভাইপোর ঘরে গিয়ে কী দেখলেন?’

‘সামনে খালি চায়ের কাপ আর হাতে খবরের কাগজ, মুখে চুরুট। দরজা থেকে মুখ ফিরিয়ে জানলার কাছে বসে ছিল সে। আমার পায়ের শব্দে মুখ ঘুরিয়ে আমাকে দেখে শশব্যস্তে উঠে দাঁড়াল আর চুরুটটা ফেলে দিল তাড়াতাড়ি জানলা দিয়ে।’

মনের মধ্যে হিসেব টুকে নিল গোগো— তিন ভাই ধূমপান করে। বড় হোমি—চুরুট, মেজো রুসি পাইপ, ছোট জাল—সিগারেট। তারপর মেজকা-কে ফিসফিস করে বলল, ‘কোন ঘরের কোন আলমারি থেকে চুরি গেছে সেটা একবার দেখা দরকার।’

মি. বিলমোরিয়ার কান খুবই সতর্ক। সঙ্গে সঙ্গে জিজ্ঞেস করলেন, ‘কী বলছে আপনার ভাইপো?’

মেজকা হেসে বললেন, ‘খুব ডিটেকটিভ উপন্যাস পড়ে তো। তাই বলছে, কোন জায়গা থেকে চুরি হয়েছে সেটা দেখা দরকার। তা, কথাটা ঠিকই বলেছে। চলুন, জায়গাটা দেখি—’

মি. বিলমেরিয়া চেয়ার ছেড়ে উঠতে উঠতে গোগোর মুখের দিকে তাকিয়ে বললেন, ‘ভেরি ব্রাইট বয়’, তারপর মেজকাকে বললেন, ‘চলুন—’

মি. বিলমোরিয়ার পিছন পিছন তার বাংলো প্যাটার্নের দোতলা বাড়ির সিঁড়ি দিয়ে উঠতে উঠতে সিঁড়ির দু’পাশে সাজানো ফুলের টবগুলি লক্ষ করল গোগো। ওই মটরদানা মাপের একটা হিরে কত সহজেই না এই ফুলের টবগুলির মধ্যে লুকিয়ে রাখা যায়। কিংবা বাইরের বাগানে অত যে ফুলের গাছ, তার যে-কোনও একটার তলার মাটি খুঁড়ে। যে লুকোবে, তার নিশানা তাতে ঠিকই থাকবে কিন্তু অন্যের পক্ষে খুঁজে পেতে হলে সবগুলি টব বা গাছের গোড়া খুঁড়ে দেখতে হবে।

সিঁড়ির শেষে দোতলায় প্রথমে একটা ল্যান্ডিং বা ঢাকা জায়গা। তারপর একটা করিডোর আর সেই করিডোরের দু’পাশে পরপর ঘর। মি. বিলমোরিয়া হাত দিয়ে দেখিয়ে বললেন, ‘বাঁদিকের প্রথম ঘরটা আমার বেডরুম যেখান থেকে আজ ভোরে হিরেটি খোয়া গেছে।’

মেজকা বললেন, ‘ডানদিকের প্রথম ঘরটায় কে থাকে?’

‘কেউ না—ওটা ড্রয়িংরুম।’

‘আপনার ছোট ভাইপো জাল কোনটায় থাকে?’

‘ড্রয়িংরুমের পর ডানদিকের দ্বিতীয় ঘরটায়। তারপর তৃতীয় বা শেষ ঘরটায় রুসি।’

‘আর বড় ভাইপো হোমি?’

‘বাঁদিকের শেষ ঘরটায় অর্থাৎ রুসির উলটোদিকে।’

‘আর বাঁদিকের দ্বিতীয় ঘরটায়? মানে, আপনার আর হোমির ঘরের মাঝখানের ঘরটায়?’

‘জাল-এর ঘরের উলটোদিকে ওটা ডাইনিং রুম। ওই ঘরটা থেকেই দরজা রয়েছে ওপাশের খোলা ছাদ বা বারান্দায় যাবার।’

অর্থাৎ, গোগো মনে মনে হিসেব করে নিল, যে গাড়ি-বারান্দার তলায় এসে ওরা গাড়ি থেকে নেমেছিল, তারই উপরের বারান্দা।

‘এক সেকেন্ড দাঁড়ান!’ বলে মি. বিলমোরিয়া পরদা সরিয়ে তাঁর ঘরে ঢুকে গেলেন। একটু পরেই আবার বেরিয়ে এসে বললেন, ‘আসুন।’

ঘরের মধ্যে ঢুকতেই একজন প্রৌঢ়া মহিলা গুড মর্নিং বলে অভ্যর্থনা জানালেন। মি. বিলমোরিয়া আলাপ করিয়ে দিলেন, ‘আমার স্ত্রী। আর ইনি আমাদের লইয়ার মি. মুখার্জি। সঙ্গে ব্রাইট ছেলেটি মি. মুখার্জির ভাইপো।’

স্বামীর কাছাকাছি বয়েস মিসেস বিলমোরিয়ার। তবে চেহারা অত শুকনো নয়। মেজকাকে বললেন, ‘যাক, আপনি এসে গেছেন। সকাল থেকে ওকে বলছি পুলিশে খবর দিতে, তা ও বলছে আপনি এলে পর পরামর্শ করে যা করার করবে।’

মেজকা বললেন, ‘হ্যাঁ, আগে ব্যাপারটা একবার নিজেরা আমরা বুঝেনি।’

মিসেস বিলমোরিয়া বললেন, ‘যাই, ততক্ষণ আমি আপনাদের জন্যে একটু চায়ের ব্যবস্থা করিগে।’

মিসেস বিলমোরিয়া চলে গেলেন। ইতিমধ্যে গোগো ঘরটা ভাল করে দেখে নিয়েছে, এঁকে নিয়েছে মনে।

প্রথমে জানলা-দরজা। ঘরের দরজা দুটো। একটা যেটা দিয়ে তারা ঘরে ঢুকেছে এবং মিসেস বিলমোরিয়া বেরিয়ে গেলেন। অন্য দরজাটা ঘরের বাঁদিকে—নিশ্চয়ই বাথরুমের, সেখান থেকে তাঁর আলমারি খোলার আওয়াজ পেয়েছিলেন মি. বিলমোরিয়া। জানলাও ঘরের দুটো—একদিকে। ঘরে ঢোকার দরজার উলটোদিকে গাড়ি-বারান্দার দিকে।

তারপর আসবাব। জোড়াখাট পাতা রয়েছে ঘরের মাঝখানে। বাঁদিকের দেওয়ালে ড্রেসিং টেবিল। জানলা দুটোর গায়ে ডিভান, ডানদিকের দেওয়ালে ওয়ার্ডরোব আর স্টিলের একটা আলমারি জানলার উলটোদিকের দেওয়ালে, ঘরে ঢোকার দরজার ডানপাশে। আলমারিটার পাল্লা খোলা অর্থাৎ মি. বিলমোরিয়ার, যেটা থেকে হিরেটি খোয়া গেছে। শুধু তাই নয়, কাল রাতে যখন মি. বিলমোরিয়া ওই আলমারিতে হিরেটি তুলে রাখছেন তখন জানলার বাইরে অন্ধকার গাড়ি-বারান্দায় দাঁড়িয়ে যে-কেউ সে-দৃশ্য দেখে থাকতে পারে। যে-কেউ বলতে তাঁর ভাইপোদের যে-কেউ।

মি. বিলমোরিয়ার সঙ্গে গিয়ে মেজকা পাল্লা খোলা স্টিলের আলমারির সামনে গিয়ে দাঁড়ালেন। গোগো লক্ষ করল— জামাকাপড় আর জিনিসে ঠাসা। মেজকা সেগুলি দেখতে দেখতে বললেন, ‘চুরির পর আলমারি আর বন্ধ করেননি দেখছি—’

মি. বিলমোরিয়া বললেন, ‘আমার স্ত্রী বলেছেন পুলিশ না-আসা পর্যন্ত যা যেমন রয়েছে তেমনি রেখে দিতে।’

‘ঠিকই বলেছেন। আচ্ছা, এই আলমারিতে দামি জিনিস মানে হিরেজহরত আর কিছু ছিল?’

‘না। আমার ব্যাবসা কীসের, এ-পাড়ার সবাই জানে। যা দিনকাল, বাড়িতে কখনও ওসব আনি না। কালকের ব্যাপারটা অন্যরকম ছিল।’

‘হিরেটি কোথায় রেখেছিলেন?’

‘দ্বিতীয় তাকে—’ মি. বিলমোরিয়া আঙুল দিয়ে দেখালেন, ‘বাঁদিকে ওই জামাকাপড়ের ভাঁজে।’

‘ওইখানেই কি আপনি সাধারণত টাকাকড়ি বা প্রয়োজন পড়লে দামি জিনিসপত্তর রাখেন?’

‘না, তার কোনও ঠিক নেই। ওই দেখুন না, আমার মানি-ব্যাগটা উপরের তাকে একেবারে চোখের সামনে রাখা রয়েছে।’

‘ব্যাগটা তো নেয়নি দেখছি। কত টাকা ছিল আপনার ব্যাগে?’

‘চারশো মতন—’

‘আর কোনও টাকা রয়েছে কোথাও?’

‘না।’

আলমারিতে গোগোর যা দেখবার, দেখা হয়ে গিয়েছিল। ফিসফিস করে মেজকাকে বলল, ‘ওই গাড়ি-বারান্দায় গিয়ে জানলাদুটোর বাইরেটা একবার দেখা দরকার।’

ভুরু কুঁচকে মেজকা বললেন, ‘কেন?’

‘বেশ তো। চলুন না—’

মি. বিলমোরিয়ার পিছন পিছন ঘর থেকে বেরিয়ে এল গোগো আর মেজকা। তারপর করিডোর ধরে এগিয়ে ডাইনিং রুমে ঢুকল। ঢোকার আগে ডানদিকের ঘরের দিকে একবার আড়চোখে দেখে নিল গোগো। পরদার ফাঁক দিয়ে দেখল ইজিচেয়ারে বসে রয়েছে একজন যুবক মানে জাল। হাতে বই কিন্তু চোখ বইতে নয়। তীক্ষ্ণদৃষ্টি মেলে তাকিয়ে রয়েছে গোগোদের দিকে।

ডাইনিং রুমের অন্য দরজা দিয়ে গাড়ি-বারান্দায় বেরিয়ে এসে গোগো লক্ষ করল গাড়ি-বারান্দায় যাতায়াতের দরজা শুধু ওইটাই। মি.বিলমোরিয়ার ঘরের মতন অন্য ঘরগুলিরও শুধু দুটো করে জানলা রয়েছে গাড়ি-বারান্দার দিকে।

মি. বিলমোরিয়ার ঘরের জানলা দুটোর কাছে গিয়ে থমকে দাঁড়াল গোগো—একটা পোড়া দেশলাইয়ের কাঠি পড়ে রয়েছে একটা জানলার কাছে। নিচু হয়ে কাঠিটা তুলে নিল গোগো। তারপর যা করল, হাঁ করে তা দেখতে লাগলেন মেজকা আর মি. বিলমোরিয়া।

পকেট থেকে একটা ম্যাগনিফাইং গ্লাস বের করে সেই জায়গার মেঝেটা পরীক্ষা করতে লাগল গোগো। হামাগুড়ি দিয়ে ওই জানলার পাশের মেঝের প্রতিটি ইঞ্চি। তারপর মাথা নাড়তে নাড়তে উঠে দাঁড়াল।

মেজকা জিজ্ঞেস করলেন, ‘কিছু পেলি?’

গোগো হাসিমুখে বলল, ‘না। চলো, আমার কাজ হয়ে গিয়েছে।’

‘কিছুই তো পেলি না, বলছিস—’

‘এই পোড়া দেশলাইয়ের কাঠিটা পেয়েছি—আর কিছু নয়।’

মিসেস বিলমোরিয়া চা সাজিয়ে বসে ছিলেন ড্রয়িংরুমে। আর সকলের জন্যে চা, গোগোর জন্যে কোকো। সেই কোকোর কাপে একটা চুমুক দিয়ে গোগো মি. আর মিসেস বিলমোরিয়ার দিকে তাকিয়ে জিজ্ঞেস করল, ‘আজ বা কাল, আপনাদের দু’জনের মধ্যে কেউ কি ধূপ বা কোনও কিছু জ্বালিয়ে একটা দেশলাইয়ের কাঠি আপনাদের ঘরের জানলার বাইরে ফেলেছেন?’

মি. বিলমোরিয়া বললেন, ‘আমি ফেলিনি।’

মিসেস বললেন, ‘আমিও না। কেন?’

গোগো বলল, ‘আপনাদের ঘর যেরকম পরিষ্কার পরিচ্ছন্ন, তাতে ওরকম অভ্যেস আপনাদের থাকার কথা নয়। তবু সাবধানের মার নেই। যাক, হিরেটি তা হলে কে চুরি করেছে সেটা জানা গেল।’

মেজকা বললেন, ‘বলিস কী? কে?’

মি. বিলমোরিয়া উত্তেজিত হয়ে বললেন, ‘কে? শিগগির বলো—’

মিসেস বিলমোরিয়া হাঁ করে তাকিয়ে রইলেন গোগোর মুখের দিকে।

গোগো বলল, ‘হিরেটি চুরি হয়েছে খুবই তাড়াতাড়ি, কেননা আলমারি খোলার আওয়াজ পেয়েই মি. বিলমোরিয়া বেরিয়ে এসেছিলেন। অত অল্পসময়ের মধ্যে ওই আলমারি ঘেঁটে চোরের পক্ষে হিরেটি খুঁজে পাওয়া কখনই সম্ভব হত না যদি হিরেটি আলমারির কোন তাকে কোথায় রাখা রয়েছে সেটা চোরের আগে থেকে দেখা না থাকত।’

মেজকা ঘাড় ঝুঁকিয়ে সায় দিলেন। মি. বিলমোরিয়া বললেন, ‘রাইট।’ মিসেস বিলমোরিয়া হাঁ করে শুনতে লাগলেন।

কোকোর কাপে আরেকটা চুমুক দিয়ে নিয়ে গোগো বলতে শুরু করল, ‘মি. বিলমোরিয়া আলমারিতে হিরেটি তুলে রেখেছিলেন কাল রাতে। কোন তাকে, কোথায় সেটা তার আগে কারু পক্ষে দেখা সম্ভব নয়। আলমারি বন্ধ হওয়ার পরেও নয়। দেখতে হলে চোরকে সেইসময়ে অর্থাৎ হিরেটি রাখার সময়ে দেখতে হয়। আর, দরজা বন্ধ ঘরে সেই দৃশ্য তাকে দেখতে হলে দেখতে হয় জানলার বাইরে ওই গাড়ি-বারান্দায় দাঁড়িয়ে। অন্ধকারে সেখানে দাঁড়িয়ে দেখলে তাকে দেখতে পাচ্ছে না কেউ।’

আবার সায় দিলেন মেজকা। মি. বিলমোরিয়া আবার বললেন, ‘রাইট।’ মিসেস বিলমোরিয়া আরও হাঁ করে শুনতে লাগলেন।

গোগো আবার বলতে শুরু করল, ‘মি. বিলমোরিয়া হিরেটি কোথায় রাখেন সেটা দেখার জন্যে চোরকে ওইখানে দাঁড়িয়ে বেশ কিছুক্ষণ অপেক্ষা করতে হয়েছিল আর সে-সময়ে সে যে ধূমপান করেছিল, এই পোড়া দেশলাইয়ের কাঠিটাই তার প্রমাণ। এই কাঠিটা ওইখানে পড়ে থাকার অন্য কোনও কারণ নেই। অর্থাৎ, চোর ধূমপান করে এবং সে আপনার একজন ভাইপো।’

মি. বিলমোরিয়া একটু হতাশ হয়ে বললেন, ‘আমার ভাইপোদের একজন সে তো আমি গোড়া থেকেই জানি। কিন্তু কোন জন?’

গোগো হেসে বলল, ‘জানলার বাইরে শুধু এই পোড়াকাঠিটা পাওয়া গেছে, আর কিছু নয়। তাতেও কি আপনি বুঝতে পারছেন না তিনজনের কোন জন?’

মি. বিলমোরিয়া বিরক্ত হয়ে বললেন, ‘কী করে বুঝব?’

‘আপনার ভাইপোদের মধ্যে একজন চুরুট খায় আপনি জানেন?’

‘হোমি খায়। তাতে কী?’

‘অন্য একজন পাইপ খায়?’

‘সে রুসি। তাতেই বা কী?’

‘আরেকজন সিগারেট খায়?’

‘জাল। তাতেই বা কী হচ্ছে?’

হতাশ হয়ে মেজকার দিকে তাকাল গোগো। মেজকা-ও গম্ভীর হয়ে মাথা নাড়লেন। মিসেস বিলমোরিয়া অবাক বিস্ময়ে একদৃষ্টে তাকিয়ে রইলেন গোগোর মুখের দিকে।

গোগো হেসে বলল, ‘তবে শুনুন—চোর আপনার যে ভাইপো পাইপ টানেন, তিনি। অন্য দু’জনের একজন চুরুট খান, অন্যজন সিগারেট। তারা হলে কিছু ছাইও পাওয়া যেত জানলার বাইরে। সে-ছাই এমনি চোখে দেখা না গেলেও আমার ম্যাগনিফাইং গ্লাসে নিশ্চয় কিছুটা দেখা যেত। গুঁড়ো ছাই এমনকী ছাই রঙের কিছুটা ধুলো নিশ্চয়ই জানলার বাইরে যেখানে পোড়া কাঠিটা পড়ে ছিল, তার আশপাশে আমি দেখতে পেতাম। একমাত্র চোর যদি পাইপ খায় তা হলে সেরকম কিছু না পাওয়া সম্ভব।’

মি. বিলমোরিয়া উত্তেজিত হয়ে উঠলেন, ‘রাইট। তার মানে রুসি৷’ আর বলেই চেয়ার ছেড়ে উঠে দাঁড়ালেন, ছুটে যেতে চাইলেন রুসির ঘরে।

গোগো বলল, ‘দাঁড়ান। চোর যে আপনার পাইপ-টানা ভাইপো রুসি তাতে কোনও ভুল নেই। কিন্তু তাকে গিয়ে বললেই বা ধমকালেই কি সে অপরাধ স্বীকার করবে, হিরেটি ফেরত দেবে?’

মি. বিলমোরিয়া গর্জে উঠলেন, ‘আমি ওকে পুলিশে দেব।’

গোগো হেসে বলল, ‘তা যদি পারতেন তা হলে আমার কাকাকে না ডেকে আপনার স্ত্রীর কথামতন প্রথমেই পুলিশ ডাকতেন।’

মি. বিলমোরিয়া যেন নিভে গেলেন। চুপসে বসে পড়লেন চেয়ারে।

গোগো জিজ্ঞেস করল, ‘আপনার পুলিশ না-ডাকার কারণটা কি আমি বলব?’

মি. বিলমোরিয়া কোনও উত্তর দিলেন না। মিসেস বিলমোরিয়া সাগ্রহে বললেন, ‘বলো, আমি জানতে চাই।’

‘মি. বিলমোরিয়া যদি তাঁর খদ্দেরের ওই হিরেটা স্মাগল্‌ড বা চোরাই নয় বলে নিশ্চিত থাকতেন, তা হলে পুলিশে খবর দিতেন প্রথম।’

শুনে চোখ বুজে ফেললেন মি. বিলমোরিয়া, হাঁ হয়ে গেল আবার মিসেস বিলমোরিয়ার মুখ। সেই সঙ্গে কিছুটা বুঝি মেজকারও।

গোগো বলল, ‘কী হল, মি. বিলমোরিয়া? যান, গিয়ে হিরেটি নিয়ে আসুন রুসিসাহেবের ঘর থেকে। কোথায় লুকনো রয়েছে আমি বলে দিচ্ছি—’

শোনামাত্র ফট করে চোখ খুলে গেল আবার মি. বিলমোরিয়ার। চেয়ার ছেড়ে উঠে দাঁড়াতে দাঁড়াতে উত্তেজিত কণ্ঠে জিজ্ঞেস করলেন, ‘কোথায়? কোথায় লুকিয়ে রেখেছে?’

‘ওর তামাক খাওয়ার ওই পাইপের মধ্যে। ওই কারণেই আপনি চুরির পর তার ঘরে গিয়ে তার পাইপ পরিষ্কার করে তাতে তামাক ভরতে দেখেছিলেন। অত তাড়াতাড়ি হিরেটি লুকিয়ে রাখার মতন অত ভাল জায়গা আর কী হতে পারে, আপনিই বলুন না।’

মি. বিলমোরিয়া ছুটে বেরিয়ে গেলেন ঘর থেকে। আর সঙ্গে সঙ্গে দুরদুর করতে শুরু করল গোগোর বুক। চোখ বুজে একমনে প্রার্থনা করতে শুরু করল গোগো, হে ভগবান, হিসেবটা যেন শেষ পর্যন্ত ঠিক হয় আমার। আসলে না-হলেও তুমি ঠিক করে দিয়ো—এতটাই যখন এ-পর্যন্ত করেছ!’

যেমন গিয়েছিলেন, তেমনি ছুটতে ছুটতে ফিরে এলেন মি. বিলমোরিয়া। তাঁর একহাতে প্যাঁচ-খোলা একটা পাইপের দুটো অংশ, অন্য হাতের দু’আঙুলে ধরা মটরদানার মতন একটা হিরে। গোগোর মুখের দিকে তাকিয়ে বারবার কী যেন বলার চেষ্টা করতে লাগলেন তিনি, শেষ পর্যন্ত পারলেন না। এগিয়ে এসে দু’হাতে জড়িয়ে ধরলেন গোগোকে।

তারপর মি. বিলমোরিয়া ছাড়েন তো মিসেস বিলমোরিয়া! তিনি ছাড়েন তো বাড়ির অমন গম্ভীরমুখে ঘুরে বেড়ানো মেজকা!

আর তারপরই বেয়ারা এসে জানাল মি. চিমনলাল দেখা করতে এসেছেন। গোগোকে মুক্তি দিয়ে মেজকা হাতের ঘড়ি দেখলেন, বললেন, ‘দশটা বাজে। অর্থাৎ যার হিরে, সেই ভদ্রলোক। মি. বিলমোরিয়া, হিরেটি চোরাই বলে যদি এতটুকু সন্দেহ থাকে আপনার, তা হলে পুলিশে জানানো যে আপনার কর্তব্য সেটা আপনার উকিল হিসেবে। আপনাকে আমি জানিয়ে গেলাম।’

* * *

এবারের গরমের ছুটিতে মেজকা সপরিবার কাশ্মীর যাচ্ছেন। গোগোও যে তাঁর সঙ্গে যাচ্ছে সেটা মেজকা জানিয়ে দিয়েছেন তাঁর দাদা-বউদিকে। আর ছোটকা দার্জিলিং থেকে ফেরার আগেই রওনা হবেন মেজকা। ফিরে সব খবর শুনে কি আর ছোটকার মেজাজ থাকবে তেনজিং নোরকে-র গল্প করবার?

আষাঢ় ১৩৮২

অলংকরণ: মদন সরকার

heading1 = গ্রহ থেকে – হরিনারায়ণ চট্টোপাধ্যায়

গ্রহ থেকে – হরিনারায়ণ চট্টোপাধ্যায়

টুনুকে তার বাবা মামার বাড়ি চালান করে দিল। এ ছাড়া আর উপায়ও ছিল না। ঠিক একমাস পরে টুনুর ম্যাট্রিক পরীক্ষা, আর শহরে গোলমাল শুরু হয়ে গেল।

গোলমাল বলে গোলমাল। শহরের লোকগুলো যেন সবাই একসঙ্গে খেপে উঠল। সময়ে অসময়ে বোমার শব্দ, গলির মোড়ে মোড়ে একটা-দুটো লাশ। আর সে সব লাশ প্রায়ই টুনুর বয়সি সব ছেলেদের।

টুনুর বাবাই বললেন মাকে, শোনো, এই আবহাওয়ায় টুনু পরীক্ষার পড়া তৈরি করবে কী করে? তুমি তোমার দাদাকে বরং লিখে দাও, এসে টুনুকে নিয়ে যাক।

মা আপত্তি করেছে, কিন্তু ওই অজ পাড়াগাঁয়ে টুনু থাকতে পারবে?

এ ছাড়া উপায় কী? দেখছ তো শহরের অবস্থা। পড়াশোনা করবে কী, তার প্রাণ নিয়ে টানাটানি হবে।

অতএব টুনু মামার সঙ্গে হরগোবিন্দপুরে এসে হাজির হল। তাও কি একটুখানি পথ। ট্রেনে তিন ঘণ্টা, তারপর গোরুর গাড়িতে পুরো আড়াই ঘণ্টা। পথ নেই, শেষ ঘণ্টাখানেক শুধু মাঠের ওপর দিয়ে যাত্রা।

গোরুর গাড়ি থামতে একটা টিমটিমে লণ্ঠন, গোটাতিনেক লোক টুনুকে অভ্যর্থনা জানাল।

তার মধ্যে একজন মামি, একজন মামাতো বোন আর শেষের লোকটি তুলসীচরণ। একাধারে চাকর, পাচক, মামার দেহরক্ষী।

বাড়ির মধ্যে ঢুকতে গিয়ে টুনুর গা ছমছম করে উঠল। পুরনো, শ্যাওলা-পড়া, ইট বের করা একতাল জমাট বাঁধা গুপসি আস্তানা। টুনুর মনে হয়েছিল বাড়িটা বোধহয় পাঠান আমলের। বহু শতাব্দীর ঝড় জল অত্যাচারে আজকের এই ভয়াবহ অবস্থা।

সেই মুহুর্তে টুনুর ইচ্ছা হয়েছিল চিৎকার করে কেঁদে উঠবে। না, মা বাবার জন্য নয়, আলোকিত শহরের জন্য। হোক সে খুনের শহর।

দিন সাতেকের মধ্যে টুনু অনেকটা অভ্যস্ত হয়ে এল। ভোরবেলা উঠে পুকুরের পাড়ে সবুজ নারকেল গাছের গুঁড়ির ওপর বসে ছাই দিয়ে দাঁত মাজা। তারপর মামাতো বোনের আনা মুড়ি-নারকেল সহযোগে চা। সে চায়ের রং আলকাতরার মতন, স্বাদে যেন পাঁচন।

তারপর কোণের ঘরে বই নিয়ে বসা। ইংরাজি, বাংলা, ভূগোল, ইতিহাস, অঙ্ক, বীজগণিত, জ্যামিতি। পড়ার যেন আর শেষ নেই।

পুকুরে স্নান, দুপুরে খেয়ে নিয়ে একটু নিদ্রা, তারপর উঠে আবার পড়া। বিকালে তুলসীচরণের সঙ্গে গাঁয়ের পথে একটু হাঁটা। আবার হারিকেনের আলোয় পড়তে বসা।

এর একটু এদিক-ওদিক নেই। দিনের পর দিন এক রুটিন।

ওরই মাঝে একটু বৈচিত্র্যও দেখা যায়।

যেমন একদিন পড়তে পড়তে খসখস আওয়াজে টুনু চমকে উঠেছিল। প্রথমে ভেবেছিল, বাতাসে শুকনো পাতার শব্দ। কিন্তু শব্দটা যেন খুব কাছে।

মুখ তুলে দেখেই টুনুর শরীর হিম হয়ে গিয়েছিল। মাথার চুল শজারুর কাঁটার মতন খাড়া।

বাইরে থেকে জানলা দিয়ে ঘরের মধ্যে ঢুকছে। দেয়াল বেয়ে। কালো কুচকুচে রং। বাঁশ পাতার মতন সরু চেরা জিভ। লাল রক্তকম্বলের মতন দুটি চোখ।

টেবিলের ওপর দাঁড়িয়ে উঠে টুনু প্রাণপণ শক্তিতে চিৎকার করে উঠেছিল।

তার মামাতো বোন ছুটে ঘরে এসেছিল।

কী হল কী? টেবিলের ওপর দাঁড়িয়েছ কেন?

টুনু ভাল করে কথা বলতে পারেনি। জানলার দিকে আঙুল দেখিয়ে বলেছিল, সা-সাপ।

মামাতো বোন বিন্দু হেসেই খুন।

জানলার কাঠে আস্তে আস্তে চাপড় মেরে বলেছিল, যা, যা, এখান থেকে। বাইরে কলসিতে যা।

আশ্চর্য কাণ্ড, সাপটা ঘুরে জানলা দিয়ে বাইরে চলে গিয়েছিল।

সাপটা চলে যেতে বিন্দু টুনুর দিকে ফিরে হিহি করে হেসে বলেছিল, আরে ভয় কী। ওটা বাস্তু সাপ। কোনও অনিষ্ট করে না। একজোড়া আছে।

টুনুর ভয় ভাঙেনি। বাবা, একটাতেই রক্ষা নেই, আবার একজোড়া।

একটু একটু করে সব ঠিক হয়ে গেল। ক্রমেই পড়ার চাপ বাড়তে টুনুর অন্য কোনওদিকে আর নজর দেবার সুযোগই হল না। অন্য বিষয়গুলো যাও-বা একটু তৈরি হয়েছে, ইতিহাস নিয়ে টুনু অথই চলে পড়েছে। বিশেষ করে কয়েকটা ব্যাপার।

বাবর আর হুমায়ুন, কে বাপ আর কে ছেলে কিছুতেই মনে রাখতে পারে না। তাজমহল মমতাজের স্মৃতিচিহ্ন না নূরজাহানের, গোলমাল হয়ে যায়। তা ছাড়া ঘোড়ার ডাকের প্রচলন করেছিল শের শাহ, এ-কথাটার অর্থ টুনু ঠিক বুঝে উঠতে পারে না। তার মানে শের শাহের আগে কি ঘোড়া ডাকত না?

উপায় নেই, পরীক্ষা ক্রমেই এগিয়ে আসছে। এখানে পড়ার অনন্ত অবসর। বাড়ি ফাঁকা। কোনও গোলমাল নেই।

ভোরবেলা মামা বেরিয়ে পড়ত। মাইল চারেক দূরে তার জমি। চাষিরা চাষ করত, মামা করত তদারক। ধান, পাট আর তামাক। টুনু বুঝতে পারে না এমএসসি পাশ মামা চাষবাস করে কেন?

মামা যখন বাড়ি ফিরত তখন চারদিক অন্ধকার। দাওয়ায় বসে কিছুক্ষণ ভুড়ুক ভুড়ুক করে তামাক খেয়ে তারপর খেতে বসত।

সারাটা দিন মামি আর মামাতো বোন বিন্দু কাজে ব্যস্ত। দু’বেলা খাবার সময় শুধু তাদের সঙ্গে দেখা হত।

টুনুর পড়ার ঘর একেবারে কোণের দিকে। সেটা তার শোবার ঘরও। ছেলেপিলেদের হইহল্লা নেই, শহরের চেঁচামেচি নয়, একেবারে নিঃঝুম।

রাতের বেলা অবশ্য নানারকম শব্দ শোনা যায়। পেঁচার চিৎকার, ঝিঁঝির আওয়াজ, প্রহরে প্রহরে শিয়ালের ডাক।

এসব এখন টুনুর গা-সহা হয়ে গেছে। তা ছাড়া পড়ার মধ্যে মন চলে গেলে চারপাশের আওয়াজ কানেই আসে না।

একরাতে কিন্তু সবকিছু পালটে গেল।

পড়ার বই থেকে মুখ তুলে জানলা দিয়ে দেখেই টুনু আর মুখ ফেরাতে পারল না।

জানলার বাইরে আকন্দ, রাংচিতা, ফণীমনসার ঝোপ। তারপর অনেকটা জায়গা জুড়ে জলা জায়গা। দিনে বকের পাল ঘুরে বেড়ায়, রাতের বেলা মনে হয় কে যেন বিরাট একটা শ্লেট পেতে রেখেছে।

সেই কালো শ্লেটের বুকে দপ করে আলো জ্বলে উঠল। তীব্র আলো। মনে হল একসঙ্গে বুঝি চল্লিশটা টর্চ টিপে কেউ সংকেত করছে।

টুনু বই ছেড়ে জানলার ধারে সরে এল।

আলোটা আর নেই। জমাট কালো অন্ধকার।

আটটা বাজলেই গ্রাম নিশুতি। এত রাতে কে এমনভাবে আলো জ্বালবে। বিশেষ করে এত জোরালো আলো।

জানলা থেকে সরে আসতে গিয়েই টুনু দাঁড়িয়ে পড়ল।

আবার সেই আলো। একই রকম কিন্তু ঠিক এক জায়গায় নয়। একটু যেন সামনে সরে এসেছে।

শুধু আলো নয়, আলোর সামনে খোঁচা খোঁচা চুল বেঁটে চেহারার গোটা তিন-চার প্রাণী সবেগে মাথা নাড়ছে।

ভাল করে কিছু বোঝবার আগেই দপ করে আলো নিভে গেল।

আধ ঘন্টার ওপর দাঁড়িয়ে থেকেও টুনু আর আলো দেখতে পেল না।

টুনু পড়ার টেবিলে ফিরে দু’ গালে দুটো হাত দিয়ে বসে রইল।

বাবর, জাহাঙ্গির, হুমায়ুন যে যার কবরের মধ্যে ঢুকে পড়ল। শের শাহ আর তার ঘোড়ার ডাক নিশ্চিহ্ন। এমনকী বীজগণিত, জ্যামিতি সব বেমালুম চাপা রইল বইয়ের স্তূপের মধ্যে।

নতুন চিন্তায় টুনুর মন আলোড়িত হতে লাগল।

আচমকা এই আলোর দীপ্তি। তার পাশে খর্বকায় লোকদের ইশারা। কী হতে পারে?

কোন শত্রুর গুপ্তচর এভাবে সংকেত করছে।

ভাবতে ভাবতে হঠাৎ কথাটা মনে হল।

জানলার দিকে চোখ ফিরিয়ে দেখল, অনেক দূরে আলোর ক্ষীণ বিন্দু। জ্বলে উঠেই নিভে গেল।

বেশ কিছুদিন আগে শহরের সব কাগজে বের হয়েছিল। আনন্দবাজারে তো ছিলই।

উড়ন্ত চাকি, উড়ন্ত চাকি। দেশ-বিদেশে নানা বয়সের লোক বিভিন্ন সময়ে এই উড়ন্ত চাকি দেখেছে।

পিরিচের মতন আকাশের একদিক থেকে বিদ্যুৎগতিতে আর-একদিকে ছুটে চলে গেল। পলকের মধ্যে অদৃশ্য।

দু’-একজন আবার বেশিও দেখেছে।

দক্ষিণ আফ্রিকায় এক চাষি চাষ করতে করতে দেখল তার মাঠের মাঝখানে পাতলা নীল পোশাক-পরা অদ্ভুত দর্শন একটি লোক এদিক-ওদিক দেখছে। চাষির দিকে নজর পড়তেই ছুটে একটা গাছের নীচে চলে গেল। আর তাকে দেখা গেল না।

ইরানে প্রায় একই ব্যাপার। একজন ক্লান্ত পথিক পথের ধারে বিশ্রাম করছিল, হঠাৎ দেখল, পাহাড়ের গা বেয়ে দু’জন ছোট্ট মানুষ, লম্বায় দু’ ফিটের বেশি নয়, তরতর করে নেমে আসছে। কিছুটা নেমে তারা দাঁড়িয়ে পড়ল, তারপর ঝোপের পিছনে হারিয়ে গেল।

পথিক ছুটে তন্নতন্ন করে ঝোপ অনুসন্ধান করল। কেউ নেই, শুধু ঝোপের সবুজ পাতাগুলো আগুনে ঝলসে যেন লালচে হয়ে গেছে।

পত্রিকাগুলো মন্তব্য করেছিল, খর্বকায় এই লোকগুলো নিঃসন্দেহে অন্য গ্রহের বাসিন্দা। আমরা যেমন অন্য গ্রহ সম্বন্ধে আগ্রহী, তারাও তাই। পৃথিবীতে নেমে এখানকার জল হাওয়া, মাটির অবস্থা, লোকের হালচাল নিরীক্ষণ করে।

কারও দেখা পেলেই অদৃশ্য বায়ুযানে মিলিয়ে যায়।

পত্রিকাগুলো এও লিখেছে।

এরা বোধহয় এসেছে মঙ্গলগ্রহ থেকে, কারণ একমাত্ৰমঙ্গলগ্রহে এ পর্যন্ত জলের চিহ্ন দেখা গেছে। জল আছে বলেই জীবন থাকা সম্ভব।

টুনু ঠিক করে ফেলল, আজ সে যাদের মাথা নাড়তে দেখেছে তারা নির্ঘাত মঙ্গলগ্রহ থেকে ঘুমন্ত এই গ্রামের ওপর নেমেছে। তারা কল্পনাও করতে পারেনি, এই পৃথিবীর এক কিশোর তাদের হালচালের ওপর নজর রেখেছে।

টুনু মতলব করল, দিনে যতটা সম্ভব পড়ে নেবে, আর রাত্রে এই মঙ্গলগ্রহের এই প্রাণীগুলোর ওপর নজর রাখবে। ওই আলোটা আর কিছু নয় জ্বলন্ত হেলিকপ্টার জাতীয় কিছু। অন্ধকার কক্ষপথে পথ দেখানোরও কাজ করে।

আনন্দে টুনুর নাচতে ইচ্ছা করল।

পড়াশোনার হয়তো একটু ক্ষতি হবে। তা হোক। ম্যাট্রিক পাশ করে কে আর দিগ্বিজয়ী হয়েছে। তার চেয়ে এমন একটা আবিষ্কারের ব্যাপার যদি ফলাও করে কাগজে ছাপাতে পারে, বিশদ বিবরণ দিয়ে, তা হলে টুনুকে ঘিরে বিজ্ঞানীদের ভিড় জমে যাবে। কাগজে কাগজে তার ফোটো ছাপা হবে।

তার ওপর কোনওরকমে যদি ওই খুদে চেহারার অন্তত একটা বাসিন্দাকেও খাঁচার মধ্যে পুরতে পারে, তা হলে তো কথাই নেই। সারা পৃথিবী টুনুকে নিয়ে লোফালুফি করবে।

মুখে বললেও সেরকম কিছু করতে টুনুর সাহস হল না। বিজ্ঞানে ওরা যথেষ্ট এগিয়েছে। খাঁচা চাপা দিতে গেলে এমন অস্ত্র টুনুর গায়ে ছুঁইয়ে দেবে যে টুনু কালো তরল পদার্থ হয়ে যাবে।

পরের দিন মামি দেখে বলবে, ওমা, এখানে গুড় ফেলল কে? বলেই পাতা দিয়ে মুছে নেবে।

সারাটা রাত টুনুর ঘুম হল না। এপাশ আর ওপাশ করল।

মাঝে মাঝে উঠে জানলা দিয়ে দেখল। কোথাও একটু আলো নেই।

ভোরে উঠেই টুনু স্থির করল, এসব গোপন কথা কাউকে বলবে না। আরও কিছুদিন মঙ্গলগ্রহের বাসিন্দাদের আনাগোনা সম্বন্ধে ওয়াকিবহাল হয়ে, তবে সবকিছু ফাঁস করবে।

কিন্তু বেলা বাড়ার সঙ্গে সঙ্গে টুনু ছটফট করতে লাগল।

কাউকে কথাটা বলতে না পারলে তার পেট ফেটে যাবার দাখিল।

এতবড় একটা কথা কাকেই বা বলবে!

মামা ভোরবেলা থেকে বাড়িছাড়া। মামির বেশিরভাগ সময় কাটে রান্নাঘরে। বাকি থাকে বিন্দু।

টুনু ঠিক করল কথাটা বিন্দুকে বলবে।

বিন্দু যখন ঘর মুছতে এল, তখন টুনু বলল, বিন্দুদি একটা কথা আছে।

আমার সঙ্গে? কী কথা?

জানো তো, আমাদের পৃথিবী যেমন গ্রহ, তেমনই আশেপাশে আরও অনেক গ্রহ আছে। মঙ্গল, শুক্র, হার্সেল, বৃহস্পতি।

বাধা দিয়ে বিন্দু বলল, ওমা, তা আবার জানি না। গ্রহ কম আছে নাকি! মা তো কথায় কথায় বলে, কোন গ্রহ আমি সামলাব! বাবা বলে, গ্রহের ফের চলেছে।

টুনু তর্ক করল না। তর্ক করলে আসল কথা বলা হবে না।

তাই সে বলল, ওইসব গ্রহে প্রাণী আছে। মানে আমাদের মতন প্রাণী।

এবার বিন্দু মেঝের ওপর বসে পড়ল।

উৎসাহিত হয়ে টুনু বলতে লাগল।

প্রাণী আছে বটে কিন্তু দেখতে আমাদের মতন নয়। ছোট ছোট চেহারা। মাথায় লোহার মতন শক্ত শক্ত চুল। তুমি শুনে আশ্চর্য হয়ে যাবে কোন একটা গ্রহ থেকে অদ্ভুত চেহারার সব প্রাণী তোমাদের গাঁয়ে নেমেছে।

আমাদের গাঁয়ে? বিন্দুর দুটো চোখ বিস্ফারিত।

হ্যাঁ বিন্দুদি, শুধু তোমাদের গাঁয়ে নয়, এই পিছনের মাঠে। আমি কাল রাত্রে স্বচক্ষে দেখেছি। একবার নয়, বার দুয়েক। জ্বলন্ত একটা প্লেন এসে নামল। তারপর খুদে খুদে সব লোকেরা বের হল সেটা থেকে।

বিন্দু উঠে দাঁড়াল। তুমি নিজের চোখে দেখেছ?

আলবত। তুমি রাত্রে যদি এ ঘরে আসো তোমাকেও দেখাব। এই জানলা দিয়ে স্পষ্ট দেখা যায়।

টুনুর কথা শেষ হবার আগেই বিন্দু ছুটে বেরিয়ে গেল।

টুনু গালে হাত দিয়ে ভাবতে বসল।

এত বড় একটা আবিষ্কারের ব্যাপার পৃথিবীর লোককে কী করে সে জানাবে। এমন ব্যাপার হবে জানলে, সে নিজের ক্যামেরাটা নিয়ে আসত। কয়েকটা ফোটো তুলে নিতে পারলে কেউ অবিশ্বাস করতে পারত না।

টুনু যখন চিন্তায় বিভোর, তখন আচমকা পিছন থেকে কে তাকে জাপটে ধরল।

প্রথমে টুনু ভাবল অন্য গ্রহের বাসিন্দারাই কেউ হবে, কিন্তু একটু পরেই বিন্দুর চিৎকারে তার সংবিৎ ফিরে এল।

ভাল করে ধরে থাকো মা, আমি তেলটা মাথায় ঢেলে দিই।

তারপরই মামির গলা, আহা রাতদিন পড়ে পড়ে বাছার আমার মাথাটাই বিগড়ে গেছে গো, নইলে এরকম আবোল তাবোল কথা বলে! মধ্যমনারায়ণ তেলে পাগলেরও মাথা ঠান্ডা হয়। দে বিন্দু একটু বেশি করে ঢেলে দে।

হড়হড় করে টুনুর মাথায় তেলের স্রোত নামল। গন্ধে অন্নপ্রাশনের ভাত উঠে আসবার জোগাড়। বহু কষ্টে সে বমি সামলাল।

টুনু অনেক চেষ্টা করেও নিজেকে ছাড়াতে পারল না। মামির বজ্ৰবন্ধন। বিন্দুও রীতিমতো জোরে চেপে ধরেছে।

নিরুপায় হয়ে টুনু বসে রইল।

সেই তেল কপাল বেয়ে গালের ওপর। সেখান থেকে টপটপ করে শরীরে। রাগে, দুঃখে, অপমানে টুনুর দু’চোখ জলে ভরে গেল।

টুনু একবার ভাবল, সারাদিন কিছু খাবে না। চুপচাপ এইভাবে বসে থাকবে।

তারপর তার মনে পড়ে গেল বিজ্ঞানের সাধনায় অনেক বাধা। যুগে যুগে দেশে দেশে বহু বিজ্ঞান সাধককে নির্যাতন সহ্য করতে হয়েছে, মৃত্যুও বরণ করতে হয়েছে।

আজ যারা এরকম ব্যবহার করছে, ভাবছে টুনুর মাথায় গোলমাল হয়েছে, তারাই একদিন ফুলের মালা নিয়ে টুনুর কাছে এসে দাঁড়াবে।

অনেকক্ষণ ধরে টুনু সাবান ঘসে ঘসে স্নান করল। সাবান ফুরিয়ে গেল, কিন্তু গন্ধ বিশেষ কমল না। গম্ভীর হয়ে খাওয়াদাওয়া সারল। কারও সঙ্গে বিশেষ কথা বলল না। তবে বুঝতে পারল, বিন্দুদি আর মামি তাকে কেমন সন্দেহের চোখে লক্ষ করে যাচ্ছে।

সারা দুপুর টুনু বসে বসে পড়ল। এ ছাড়া উপায় নেই। আজ সারা রাত জেগে বসে থাকবে। অন্য গ্রহের বাসিন্দারা যদি নামে, তবে তাদের হালচাল নোট করবে।

রাতের খাওয়া তাড়াতাড়ি সেরে টুনু জানলার ধারে বসল। একটা বই দিয়ে হারিকেনটা আড়াল করল, যাতে আলোর রেখা বাইরে কোথাও না পড়ে। কী জানি কাছাকাছি আলো দেখলে গ্রহের বাসিন্দারা সাবধান হয়ে যেতে পারে।

বরাত টুনুর।

একটু পরেই আলোর ঝলক দেখা গেল। সেই সঙ্গে খাড়াচুল বেঁটে চেহারার বাসিন্দাদের মাথা নাড়া।

টুনু উত্তেজনায় উঠে দাঁড়াল। আজকের আলো খুব তীব্র। একবার নিভেই তপ করে আবার জ্বলে উঠল।

এ দৃশ্য টুনু কাকে ডেকে দেখাবে। ভাবল মামি কিংবা বিন্দুদিকে ডেকে আনবে। তারা নিজের চোখে দেখুক।

কথাটা ভাবার সঙ্গে সঙ্গে মামার কাশির শব্দ কানে এল। খাওয়ার পর মামা দাওয়ায় বসে অনেকক্ষণ তামাক খায়।

চেঁচিয়ে মামাকে ডাকতে টুনুর সাহস হল না। কী জানি যদি গ্রহের বাসিন্দাদের কানে আওয়াজ যায়। তারা কোনওরকম আলোর রশ্মি ফেলে টুনুকে ছাই করে দেয়।

তাই টুনু ঘর থেকে বেরিয়ে আমার পিছনে গিয়ে আস্তে আস্তে ডাকল, মামা, শিগগির আসুন। দেরি করবেন না।

হুঁকো সরিয়ে মামা উঠে দাঁড়াল। কীরে সাপ নাকি?

টুনু কোনও উত্তর না দিয়ে মামার হাত ধরে টেনে ঘরের মধ্যে নিয়ে এল।

জানলার কাছে নিয়ে গিয়ে বলল, বাইরে দেখো।

মামা দেখল। জমাট অন্ধকার। মাঝে মাঝে শুধু জোনাকির জ্বলা-নেভা।

টুনু মনে মনে কপাল চাপড়াল। হায়রে মামাকে কিছুই দেখানো গেল না।

মামা জিজ্ঞেস করল, কী দেখব কী বাইরে? শেয়াল টেয়াল দেখেছিস, না কি?

না, না, টুনু মাথা নাড়ল, তুমি বিশ্বাস করবে কিনা জানি না মামা। আমি স্পষ্ট দেখেছি, অন্য গ্রহ থেকে একটা জ্বলন্ত যান ওইখানে নামে আর বেঁটে বেঁটে খাড়াচুল বাসিন্দারা মাথা নেড়ে ইশারা করে।

অ্যাঁ? মামা অবাক হয়ে যায়।

সঙ্গে সঙ্গে দূরে আবার আলোর দীপ্তি। খাড়াচুল বেঁটে লোকগুলো মাথা দোলায়।

ওই দেখো মামা, নিজের চোখে দেখো।

মামা দেখল। বারবার তিনবার আলো জ্বলে উঠল আর নিভল।

দেখা শেষ করে মামা হো হো করে হেসে উঠল। এত জোরে যে বিন্দু আর মামি ঘুম ছেড়ে উঠে টুনুর ঘরের দরজায় এসে দাঁড়াল।

মানে, তুমি একে শহরের ছেলে তার ওপর বিজ্ঞানের ছাত্র নও, তাই আসল ব্যাপারটা বুঝতে পারোনি। ওদিকটা জলা। আমরা বলি ভৈরবের জলা। ওইসব জলা জায়গায় ওইরকম গ্যাস দেখা যায়। মিথেন গ্যাস। তার সঙ্গে ফসফিন যোগ হলেই ওইরকম জ্বলে ওঠে।

টুনুর মুখটা কালো হয়ে গেল। অনেকক্ষণ পরে সে আমতা আমতা করে বলল, কিন্তু ওই বেঁটে খাড়াচুল মানুষগুলো?

মামা আবার হাসিতে ফেটে পড়ল।

ওগুলো মোটেই ভিন্ন গ্রহের বাসিন্দা নয়। তালগাছের চারা। একসঙ্গে গোটা চার-পাঁচ। আলেয়ার আলোয় ওরকম দেখাচ্ছে, আর বাতাসে পাতাগুলো নড়ছে বলে তুমি ভাবছ, মাথা নেড়ে ইশারা করছে। কাল সকালে তুমি নিজে গিয়ে দেখে এসো। তা হলেই আমার কথা সত্যি না মিথ্যা বুঝতে পারবে।

এবার শুধু মামা নয়, মামার সঙ্গে মামি আর বিন্দুও খিলখিল করে হেসে উঠল।

শ্রাবণ ১৩৮২

অলংকরণ: মদন সরকার

heading1 = খুনি – সমরেশ মজুমদার

খুনি – সমরেশ মজুমদার

এত তাড়াতাঢ়ি সন্ধে হয়ে যাবে বুঝতে পারেনি ওরা। কাউকে না বলে দশ মাইল দূরে পলাশবাড়িতে খেলতে এসেছিল হায়ারে, এখন সাইকেলে উঠে সন্তুর বুক ঢিপঢিপ করছে, দীপুর মুখ শুকনো। দিনটাকে যদি হনুমানের মতো আর একটু ধরে রাখা যেত তা হলে পাঁই পাঁই করে ঠিক বাড়ি পৌঁছে যেতে পারত।

হাওয়ায় সাইকেল দুটো যেন উড়ছিল৷ পিচের রাস্তাটা মসৃণ এবং ঢালু। কিন্তু মরাঘাটের মোড় পার হতেই টুপ করে সূর্যটা ডুবে গিয়ে সন্ধেটাকে ছুড়ে দিল চার পাশে। উত্তেজনায় ওরা এতক্ষণ কথা বলছিল না। সামনের রাস্তাটা যখন কালো হয়ে গেল, দু’পাশে জঙ্গলের ঝিঁঝিগুলো যখন একসঙ্গে শব্দ করে উঠল তখন দীপু বলল, “আমি কিছু দেখতে পারছি না রে।” সন্তুর কপালে ঘাম কিন্তু হাত-পা ঠান্ডা, ফিসফিসিয়ে বলল, “জোরে চালা, এই জঙ্গলে হাতি আছে।”

ডুয়ার্সের ওদিকটায় হাতির আনাগোনা বেশি। দীপু বলল, “তা হলে গান গাইতে গাইতে চল।” বলেই “দুর্গম গিরি কান্তার মরু” গাইতে লাগল কাঁপা গলায় চেঁচিয়ে। মাথার ওপরে রাস্তার দু’পাশের গাছের ঝাঁকড়া ডাল ছাদের মতো ঝুলে আছে। তার গায়ে বসে থাকা পাখির চিৎকার ওদের গানের শব্দে যেন থেমে গেল আচমকা। অন্ধকারে তিনটে শেয়াল একসঙ্গে ডেকে উঠল ঘাবড়ে গিয়ে।

বিনাগুড়ির মোড়টা পেরিয়ে গেল শাঁ করে। আর মাইল চারেক। তারপর কোনওরকমে সাইকেল রেখেই চেঁচিয়ে চেঁচিয়ে পড়া শুরু করে দেবে। একবার পড়তে আরম্ভ করলে বাবা আর কিছু বলবেন না, ওতে নাকি পড়ুয়ার মনোযোগ নষ্ট হয়। কিন্তু তার আগে বাবার মুখোমুখি হলে না-বলে সাইকেল নিয়ে সন্ধের পর বাড়ির বাইরে থাকার জন্য—আরও জোরে প্যাডেলে চাপ দিল সন্তু। ওরা যখন “আজি অলক্ষ্যে দাঁড়ায়েছে তারা” লাইনটায় পৌঁছেছে ঠিক তখনই ঘটে গেল ব্যাপারটা। দড়াম করে একটা শব্দ, সন্তুর মনে হল ও শুন্যে উঠে যাচ্ছে, সাইকেলের সিটটা পায়ের সঙ্গে জড়ানো। তারপরেই দুটো কনুই আর হাঁটু যেন থেঁতলে দিল পিচের রাস্তাটা। আর সেইসময়েই গায়ে কাঁটা দেওয়া আর্তনাদ উঠল অন্ধকার কাঁপিয়ে। ভয়ে ব্যথায় সিঁটিয়ে ছিল সন্তু, অন্ধকারে কিছুই দেখা যাচ্ছে না। খানিক বাদেই চাপা ডাক এল, “সন্তু, সন্তু, কোথায় তুই?”

আস্তে আস্তে উঠতে চেষ্টা করল সে। দীপুর গলা। কিন্তু সমস্ত শরীর কাঁপছে ওর এবং হাত-পায়ে অসম্ভব যন্ত্রণা হচ্ছে। দীপুর কিছু হয়নি, বেশ কিছুটা এগিয়ে গিয়ে আবার ফিরে এসেছে সে। “উঠে দাঁড়া, হেভি অ্যাকসিডেন্ট হয়েছে। তুই কেমন আছিস?”

কোনওরকমে সোজা হয়ে দাঁড়িয়ে সন্তু বলল, “ভাল।” সঙ্গে সঙ্গে ও টের পেল দু’হাত আর পা দিয়ে কিছু চটচটে জিনিস গড়িয়ে নামছে। রাস্তার একপাশে ওর সাইকেলটা কেমন বেঁকে পড়ে রয়েছে। দীপু সাইকেল থেকে নেমে সেটাকে টানাটানি করতে করতে বলল, “হ্যান্ডেলটা ঘুরে গিয়েছে, চালাতে পারবি? জলদি পালানো দরকার। লোকটা বোধহয় মরে গিয়েছে।” সঙ্গে সঙ্গে সমস্ত শরীরে কাঁপুনি এল এবং এই সময় অন্ধকারেও সন্তু বুঝতে পারল রাস্তার একপাশে ছায়া ছায়া একটা মানুষের শরীর নিথর হয়ে পড়ে রয়েছে। লোকটা অন্ধকারে চুপচাপ তাসছিল আর সে ওকে ধাক্কা দিয়ে মেরে ফেলেছে। দীপুর তাগাদায় ও কোনও রকমে সাইকেলে চাপল। হাত-পা জ্বলছে, চোখ ঝাপসা হয়ে যাচ্ছে। তার মানে কপাল থেকেও রক্ত ঝরছে। সাইকেলের পেছনের চাকা একটু বেঁকে যাওয়ায় ঘসঘস শব্দ হচ্ছে। লোকটার কাছ থেকে পালাতে চাইল ওরা। যদি ও মরে গিয়ে থাকে তা হলে পুলিশ নিশ্চয়ই ওকে ধরবে। ফাঁসি কিংবা জেল হয়ে যাবে। সন্তু কী করবে বুঝতে না পেরে জিজ্ঞাসা করল, “ও মরে গেছে?” দূরে আলো দেখা যাচ্ছে এখন। সাইকেলে গুম হয়ে বসে দীপু বলল, “হুঁ।”

“একবার ফিরে গিয়ে দেখবি?” সন্তুর শরীর ঠান্ডা, ব্যথাগুলো টের পাচ্ছে না।

“মাথা খারাপ! বইতে পড়িসনি খুনিরা খুনের স্পটে ফিরে যায় বলেই ধরা পড়ে।”

“আমি খুনি নাকি।” প্রায় কেঁদে ফেলল সন্তু।

“পুলিশ তাই বলবে। তোর সঙ্গে ছিলাম বলে আমিও বিপদে পড়ব। খুনির হেলপার। তাই তোর ধরা দেওয়া চলবে না। একটা প্ল্যান করা দরকার।

ওরা আলোর কাছাকাছি এসে যেতেই দীপু চমকে উঠল। “ইস, কী চেহারা করেছিস। এভাবে বাড়িতে ঢুকবি কী করে?” সন্তু শুনে কেঁদে ফেলল।

দীপু আবার মাথা খাটাল। “বাজারের মধ্যে দিয়ে গেলে সবাই টের পেয়ে যাবে। তার চেয়ে চা-বাগানের মধ্যে দিয়ে বোবা কম্পাউন্ডারের কাছে চল, ওষুধ লাগানো দরকার।”

বোবা কম্পাউন্ডার একলা থাকেন। সম্ভকে দেখে ওষুধ লাগিয়ে একটা কাগজে খসখস করে লিখলেন, “কী করে হল?” দীপু গোটা গোটা অক্ষরে পাশে লিখে দিল, “গাছ থেকে পড়ে গেছে।” একগাদা ট্যাবলেট নিয়ে ওরা চোরের মতো বাড়ির সামনে এল। এখনও এদিকে ইলেকট্রিক আসেনি। দীপু অন্ধকার মাঠে দাঁড়িয়ে ফিসফিসিয়ে বলল, “খবরদার কাউকে কিছু বলবি না। এখন স্কুল ছুটি, তাই বাঁচোয়া। বাড়ি থেকে একদম বের হবি না। যা খবর আমি দিয়ে যাব। এখন আমরা ক্রিমিন্যাল।”

ডিটেকটিভ বই সস্তুও পড়ে, বুঝতে অসুবিধে হল না। বাড়িতে ঢুকতেই মা চিৎকার করে হাঁ হাঁ করে উঠলেন। বাবার চোখ দেখে সন্তু বুঝল, শরীরে ব্যান্ডেজ না থাকলে আজ আড়ংধোলাই খেতে হত।

সমস্ত শরীরে ব্যথা, সন্তু ঘুমুতে পারছিল না। লোকটা মরে গেল? অন্ধকারে চুপচাপ আসার কী দরকার ছিল? ওরা অবশ্য ঘন্টি বাজায়নি কিন্তু গান গাইছিল তো, শোনেনি লোকটা? সে একটা লোককে খুন করে ফেলল! ইচ্ছে করে করেনি এটা পুলিশকে কী ভাবে বোঝাবে? বাবাকে সত্যি কথা বলে দেবে, যদি কিছু ব্যবস্থা হয়? দীপুর উপদেশ মনে পড়ল, আগ বাড়িয়ে ধরা দেবার কোনও মানে হয় না। এমনও তো হতে পারে লোকটা অজ্ঞান হয়ে পড়ে আছে রাস্তায়। তাই যদি হয়, রাত্তিরে কোনও ছুটন্ত লরি ওকে চাপা দিয়ে যেতে পারে অথবা জঙ্গলের জন্তু- জানোয়ার খেয়ে ফেলতেও পারে। বাঘ নেই এদিকে, কিন্তু শেয়াল—শেয়াল কি মানুষ খায়? নেকড়ে তো আছে? ঘামে শরীর জবজবে হয়ে গেল ওর।

সকাল সাতটা নাগাদ দীপু এল। বিজন মাস্টারের কাছে পড়তে যাওয়ার নাম করে বলে গেল কেউ কিছু টের পায়নি। এদিকে শরীরটা ম্যাজম্যাজ করছে, কেমন জ্বরো জ্বরো ভাব। এমন সময় একজন লোক ওকে ডাকতে এল। বাবা অফিসে চলে গেছেন। মা রান্নাঘরে। সন্তু তাড়াতাড়ি লোকটার কাছে গিয়ে দাঁড়াল। ওকে কোনওদিন এই ধরনের কোনও লোক খুঁজতে আসেনি কখনও। তা হলে কি সব ধরা পড়ে গেছে? লোকটা বলল, বোবা কম্পাউন্ডার তার খোঁজ করছেন, এখনই যেতে বলেছেন। তার মানে হয়ে গেল। সন্তু ফ্যালফ্যাল করে চারপাশে তাকাল। এই চাঁপাফুলের গাছ, মাঠ, চা-বাগান, বাবা-মা সবাইকে ছেড়ে চেলে যেতে হবে তাকে। কাউকে কিছু না বলে লোকটির সঙ্গে হাঁটতে লাগল সে। কাউকে দেখানোর মতো মুখ তার নেই। দীপুকে খবর দেওয়া দরকার। না, ওকে জড়িয়ে কী হবে।

চা-বাগানের মধ্যে দিয়ে বোবা কম্পাউন্ডারের বাড়িতে যেতে হয়। পুলিশের গাড়িটা সামনে নেই কেন? সবাই কি ভেতরে বসে আছে! ও ঢুকলেই ঝাঁপিয়ে পড়ে হাত-কড়া পরিয়ে দেবে? তা ওরা ওদের বাড়িতেও আসতে পারত! বোধহয় বোবা কম্পাউন্ডারের সাক্ষী চাইছে। সঙ্গের লোকটা ভেতরে ঢুকল না। সন্তু আড়ষ্ট পায়ে খোলা দরজা দিয়ে ভেতরে ঢুকে প্রথমে বোবা কম্পাউন্ডারকে দেখতে পেল। একদৃষ্টে চেয়ে আছেন। আর সেই সময় কে যেন তার দিকে ঝাঁপিয়ে পড়ল। ভয়ে আধমরা হয়েই ছিল, সন্তু দু’হাত তুলে সারেন্ডার করতে গেল। সঙ্গে সঙ্গে ও শুনল হাউমাউ করে কে ওর পায়ের সামনে বসে কাঁদছে। প্রচণ্ড বিস্ময়ে সন্তু দেখল কুলিগোছের একটা রোগা লোক দুটো হাত মুখের ওপর জোড় করে বলল, “মাপ কিজিয়ে খোকাবাবু, হাম থোড়া বেহোঁশ থা, আপকো বহুত চোট লাগায়া হাম। মাপ কিজিয়ে—।” হু হু করে কাঁদছিল লোকটা। সন্তু ঘাবড়ে গিয়ে দেখল লোকটার মুখচোখ ফুলে-ফেঁপে বীভৎস হয়ে গেছে। চোখ তো ভাল করে দেখাই যাচ্ছে না। জামায় হাতে -পায়ে রক্ত শুকিয়ে কালো হয়ে গিয়েছে।

এই লোকটাকে সে কাল ধাক্কা দিয়ে মেরে ফেলেছিল, অথচ আজ ও তার কাছে ক্ষমা চাইছে উলটে! সন্তুর চোখে জল এসে গেল, কোনওরকমে বলল, “নেহি, নেহি—।”

“হাম আপকো মার ডালা—কসুর মাপ কর দিজিয়ে।” লোকটা নাছোড়বান্দা।

এমন সময় বোবা কম্পাউন্ডার আঙুল নেড়ে ডাকলেন। কাছে আসতে একটা কাগজ নিয়ে খসখস করে লিখলেন, “তুমি মিথ্যেবাদী!”

কোনওরকমে ঘাড় নাড়ল সন্তু, হ্যাঁ।

খুশি হয়ে বোবা কম্পাউন্ডার আবার লিখলেন, “কার ক্ষমা চাওয়া উচিত?”

হাত থেকে পেন্সিলটা নিয়ে বড় বড় করে সন্তু লিখল, “আ মা র।”

১৬ জানুয়ারি ১৯৮০

অলংকরণ: মাখন দত্তগুপ্ত

heading1 = ব্যাঙ্ক ডাকাত কুপোকাত – সমরেশ মজুমদার

ব্যাঙ্ক ডাকাত কুপোকাত – সমরেশ মজুমদার

ঠোঁটের ওপর ঈষৎ লালচে লোম ক্রমশ কালচে হয়ে যাচ্ছে। অজান্তেই ওখানে আঙুল চলে যায়, খসখস করে নাকের তলা। চুল আঁচড়াতে গেলেই বারংবার দৃষ্টি ওখানে আটকে যায়। কিন্তু, একে যদি গোঁফ বলা যায় তা হলে তা বড্ড ছড়িয়ে-ছিটিয়ে। কিন্তু এটা তো ঠিক, তাপস বড় হয়েছে এই হল তার প্রমাণ। ওদের ক্লাসে একমাত্র নীতীশের এরকম গোঁফ আছে। আর বাকি সবাই এখনও ছোটদের দলে। ইদানীং তাপসের গলার স্বরটাও বেশ পালটে গেছে। সেই রিনরিনে ভাবটা এখন মোটেই নেই। অথচ বাড়ির কেউ তার এইসব পরিবর্তন যেন লক্ষই করছে না। এমনকী তাপস যে বড় হয়েছে সেদিকেও কারও হুঁশ নেই। গতমাসে সেলুনে চুল কাটতে গিয়ে সে কয়েকটা ছবি দেখে এসেছে। সেলুনওয়ালা একজন সাহেবের অনেকরকম গোঁফের ছবি। কী তার কায়দা! দেখেই মনে হয় আমারটাও অমন করে নিই। চুলকাটার সময় আড়চোখে তার একটা পছন্দ করে রেখেছে। প্রজাপতি গোঁফ। কিন্তু মুশকিল হল, সে নিজে থেকে গোঁফটায় স্টাইল কী করে করবে? বাবা নিশ্চয়ই অবাক চোখে ওর মুখের দিকে তাকাবেন! অসম্ভব, সহ্য করা যাবে না। বাড়িতে হারানদা আসে দাদুর দাড়ি কামাতে। ওকে ম্যানেজ করলে কেমন হয়। সবার সামনে বলবে, ‘দাদাবাবু, এসো তোমার গোঁফ ছেঁটে দিই।’ দেখা হলেই যদি বলতে পারে, এসো চুল ছাঁটি, তা হলে গোঁফ বলতে দোষ কী। তখন দাদু যদি একবার হ্যাঁ বলেন তো হয়ে গেল। নীতীশকে টপকে ও ক্লাসের একমাত্র অ্যাডাল্ট হতে পারবে।

আজ দুপুরে হঠাৎ স্কুল ছুটি হয়ে যাওয়ায় তাপস হারানদাকে ধরবে বলে বটতলায় এসেছিল। আগেভাগে ম্যানেজ করে রাখলে সামনের রবিবারই কাজটা হয়ে যেতে পারে। কিন্তু বটতলা ফাঁকা। ইটালিয়ান সেলুন বন্ধ। জায়গাটা এমনিতেই নির্জন, তার ওপর দুপুরের রোদ ফুটছে বলে রাস্তায় লোকজন নেই বললেই হয়। এটা বাড়ির পথ নয়, তাপসের ইচ্ছে হল ‘লিপিকা’র সামনে দিয়ে ঘুরে যাবার। লিপিকাতে এখন দারুণ ‘এন্টার দ্য ড্রাগন’ চলছে। একবার দেখা হয়ে গেছে কাকুর সঙ্গে, তবু বাইরে টাঙানো ছবিগুলোকে দেখারও একটা আরাম আছে।

সামান্য এগোতেই তাপস দেখতে পেল একটা কালো অ্যামবাসাডার গড়িয়ে গড়িয়ে আসছে। ওটা যে মিশিরলালজির গাড়ি তা এ শহরে সবাই জানে। তবে গাড়িটা চালাচ্ছে অন্য লোক, মিশিরলালজির ড্রাইভার নয়। ভেতরে আরও পাঁচজন বসে ছিল, গড়ানো গাড়ি থেকে দু’জন নেমে দাঁড়াল। আরও খানিক এগিয়ে বাকি তিনজনকে নামিয়ে গাড়িটা রাস্তার এক পাশে থেমে গেল। ব্যাপারটা এমন কিছু নজরে পড়ার নয়, কিন্তু মিশিরলালজির গাড়ি এবং ড্রাইভার নেই বলেই তাপস ওদের দেখছিল। মজার ব্যাপার হল, গাড়িটা থামতেই ড্রাইভার নেমে এসে বনেট খুলে ইঞ্জিনটাকে দেখতে লাগল এমন ভঙ্গিতে যেন ওটা গোলমাল করছে।

‘লিপিকা’ এখান থেকে বেশ দূরে। তাপস চুপচাপ গাড়িটার পাশে এসে দেখল লোকটা ঝুঁকে পড়ে সিগারেট খাচ্ছে, ইঞ্জিনের দিকে নজর নেই। কেউ কাছে এসেছে বুঝতে পেরে লোকটা সোজা হয়ে দাঁড়াল। বেশ বড় গোঁফ এবং জুলপি প্রায় ঠোঁটের বরাবর নেমে এসেছে। তাপসকে দেখে লোকটা বিরক্ত কিন্তু সন্ত্রস্ত ভঙ্গিতে বলল, “এই, কী চাস এখানে, ভাগ!”

“অমন করে কথা বলছেন কেন?” লোকটার ওপর তাপসের বেশ রাগ হল।

“কী করে কথা বলব চাঁদ, ননি খাইয়ে? যা, কাট এখান থেকে!”

“কেন, এটা কি আপনার জায়গা?”

“মারব টেনে এক থাবড়া, বাপের নাম খগেন হয়ে যাবে।” লোকটা সত্যি সত্যি হাত উঁচু করে ওর দিকে এগিয়ে এল।

এমন সময় দূর থেকে একটা গলা শোনা গেল, “পার্টনার, কী হচ্ছে কী?”

তাপস দেখল প্রথম দু’জন যারা একটু আগে গাড়ি থেকে নেমেছিল তাদের একজন রাস্তার উলটোদিকে দাঁড়িয়ে কথা বলছে। বাকি চারজনের কোনও হদিশ পেল না সে। যেন হাওয়ায় মিলিয়ে গেছে।

হঠাৎ কানের ভিতরটা ঝাঁ-ঝাঁ করে উঠল। তাপসের ডান কান মুঠোয় ধরে লোকটা বলল, “মুখে মুখে তর্ক করা একদম পছন্দ করি না আমি। যা, এক দৌড়ে বাড়ি চলে যা।”

খামোকা গালাগালি খেয়ে তাপসের মন বিচ্ছিরি হয়ে গিয়েছিল, এখন কান ব্যথা করে উঠতেই সে ছটফটিয়ে সদ্য-শেখা লাথি এবং ডান হাতের পাশ দিয়ে আঘাত করাটা প্রয়োগ করল। লিপিকায় দেখা ছবির নায়কের মতো সেটা করতেই লোকটার মুখ হতভম্ব হয়ে গেল। তলপেটের ওপর তাপস পৌঁছাতে পারেনি বলেই বোধহয় আঘাতটা বেদম হয়েছিল, কারণ একটু বাদেই লোকটা ঝুপ করে মাটিতে পড়ে গেল। ব্যাপারটা এমন আকস্মিক যে তাপস নিজেও ঘাবড়ে গিয়েছিল। অতবড় লোকটাকে সে মাটিতে ফেলে দিল? লোকটা একটা হাত পেটে চেপে গোঁ গোঁ করতে করতে অন্য হাতে কোমর থেকে ছুরি বের করছে। তাপসের শরীরে কাঁপুনি এল। লোকটার হাত ওপরে ওঠার আগেই সে একটা পেনাল্টি কিক ঝাড়ল ওর মুখে এবং সেটি করেই ঊর্ধ্বশ্বাসে দৌড় শুরু করল।

ও যে সামনের দিকে এগিয়ে গেছে এবং পার্টনার বলে চেঁচানো লোকটির কাছে পৌঁছেছে বুঝতে পারেনি। হঠাৎ একটা চাপা ধমক কানে এল, “এই খোকা, দৌড়াচ্ছ কেন?”

তাপস ঘনঘন নিশ্বাস নিতে নিতে দেখল রোগামতন একটা লোকের হাতে কাপড় জড়ানো কিছু, তার দিকে বিরক্ত চোখে তাকিয়ে আছে।

তাপস আর একটু হলেই আগের ঘটনাটা বলে ফেলছিল, কিন্তু এই লোকটার চোখমুখ দেখে সে মুহূর্তেই সামলে নিল, “আমার শরীর খারাপ, বাড়িতে যাচ্ছি।”

“শরীর খারাপ? এঃ, শরীর খারাপ হলে কেউ ছোটে?”

“পেট খারাপ।”

‘‘অ। তা হলে অবশ্যি—। পার্টনার তোমাকে কী বলছিল? ওকে দেখতে পাচ্ছি না কেন?” লোকটা কথা বলছে কিন্তু তার চোখ সামনের দিকে আঠার মতো আটকে আছে। তাপস দূরে দাঁড়ানো গাড়িটা দেখল। না, পড়ে-যাওয়া লোকটা গাড়ির আড়ালে রয়ে গেছে। সে জবাব দিল, “গাড়ি সারাচ্ছে।”

এমন সময় রাস্তার উলটো দিকের একটা দরজা দিয়ে চারজন লোক উত্তেজিত ভঙ্গিতে বেরিয়ে এল। প্রত্যেকের হাতে বন্দুক কিংবা রিভলভার, অন্য হাতে বড় বড় থলি। তাপস এক পলকে দেখে নিল ওটা স্টেট ব্যাঙ্কের বাড়ি। তাপসের সামনে দাঁড়ানো লোকটা ‘যা ভাগ’ বলে দৌড়াতে লাগল ওদের পিছু পিছু। এবং সেই সময় ওর হাতের কাপড়টা সরে গিয়ে স্টেনগানের মতো কিছু দেখা গেল। তাপসের বুঝতে অসুবিধে হল না এরা ব্যাঙ্ক ডাকাত, নির্ঘাত স্টেট ব্যাঙ্ক থেকে ডাকাতি করে ফিরে যাচ্ছে। সে এখন কী করবে? নার্ভাস হয়ে রাস্তার দু’পাশে তাকাল। না, কেউ নেই। এমনকী স্টেট ব্যাঙ্ক থেকেও কেউ বের হচ্ছে না।

লোকগুলো দৌড়ে যাচ্ছে গাড়িটার দিকে। তাপস এবার ভয় পেল। ওরা যদি জানতে পারে সে ওদের একজনকে মেরেছে তা হলে—! সোজা দৌড়লে ওরা ওকে দেখে ফেলবে। হঠাৎ তার খেয়াল হল ব্যাঙ্কের একটা লোকও বের হচ্ছে না কেন? সবাইকে কি ওরা মেরে ফেলেছে? সে কিছু না ভেবে রাস্তা পার হয়ে ব্যাঙ্কে ঢুকে পড়ল। এখানে ওর বন্ধু বিজুর ছোটকাকা কাজ করেন। কিন্তু কাউকেই সে প্রথমে দেখতে পেল না। সমস্ত ব্যাঙ্কটা যেন জনশূন্য। কাগজপত্র চারধারে ছড়ানো। মাথামুণ্ডু কিছু বুঝতে না পেরে সে আবার দরজার কাছে ফিরে উঁকি মেরে দেখল ওরা তখনও যায়নি। গাড়িটাকে ঘিরে ওরা উত্তেজিত হয়ে কথা বলছে। কী ব্যাপার বুঝতে না পেরে সে ঘুরে দাঁড়াতেই দরজায় কেউ আঘাত করছে টের পেল। দরজাটা আবিষ্কার করতে দেরি হল না, কিন্তু তালা লাগানো থাকায় সে কিছুতেই খুলতে পারল না। তাপস বুঝল ব্যাঙ্কের লোকজন এই ঘরে বন্দি হয়ে রয়েছে।

এবং এইসময় চাবির তোড়াটাকে দেখতে পেল তাপস। ঘরের এক কোণে ছুড়ে ফেলা হয়েছে। চকিতে সেটাকে তুলে নিয়ে সে একটার পর একটা চাবি ঘোরাতে ঘোরাতে দরজাটা খুলে গেল। জলস্রোতের মতো মানুষেরা বেরিয়ে এল। ভীত সন্ত্রস্ত মুখগুলো যেন ওকে আশাই করেনি। বিজুর কাকা ওকে চিনতে পেরে উত্তেজিত গলায় জিজ্ঞাসা করলেন, “তুই এখানে?”

“হারানদার খোঁজে এসেছিলাম।”

“কেন?”

“গোঁফ ছাঁটতে—” কথাটা শেষ করল না তাপস। মুখ ফসকে বেরিয়ে গেছে কথাটা। “অ্যাঁ, গোঁফ!” বিজুর কাকার মুখ দেখবার মতো। বললেন, “ডাকাতদের দেখেছিস?”

ঘাড় কাত করল তাপস, “হ্যাঁ। বাইরে গাড়ির সামনে দাঁড়িয়ে আছে।”

সঙ্গে সঙ্গে হুলুস্থুল পড়ে গেল। ডাকাতি করেও ডাকাতরা রাস্তায় রয়ে গেছে এখনও। একজন থানায় টেলিফোন করতে গিয়ে দেখল লাইন কাটা। ততক্ষণে দরজায় পৌঁছে গেছে কেউ কেউ। বাইরে চিৎকার উঠেছে, ডাকাত ডাকাত। তাপসও ছুটে দরজার কাছে চলে এল। গাড়িটা তখনও দাঁড়িয়ে, ছয়জন যে যার সিটে বসে, কিন্তু গাড়িটাই চলছে না।

চিৎকার শুনে একটু একটু করে লোক জমছে। হঠাৎ একটা ডাকাত গাড়ি থেকে বেরিয়ে বোমা ছুড়ল। প্রচণ্ড শব্দ করে সেটা ব্যাঙ্কের কাছে ফাটতেই সবাই পড়িমড়ি করে দৌড়াল। তাপস একটা থামের আড়ালে দাঁড়িয়ে ওদের দেখছিল। ও ভেবে পাচ্ছিল না ওরা গাড়িটা চালিয়ে চলে যাচ্ছে না কেন? গাড়ি তো খারাপ ছিল না, তা হলে?

সেই সময় পাঁচজন নেমে এল গাড়ি থেকে। প্রত্যেকের হাতে ব্যাগ এবং অস্ত্র। একজন চিৎকার করে উঠল, “কেউ যদি আমাদের পেছনে আসে তা হলে শেষ করে দেব।” এই বলে ওরা বটতলার দিকে হাঁটতে লাগল। তাপস দেখল ষষ্ঠ লোকটি, যাকে সে লাথি মেরেছিল, সে গাড়ি থেকে নামল না। তার মাথাটা দেখা যাচ্ছে কাচের জানালা দিয়ে। ওকে ওরা ফেলে যাচ্ছে কেন?

পাঁচজন যখন বেশ কিছুটা দূরে তখন তাপস ছুটে গেল গাড়িটার কাছে। রক্তে ভেসে যাচ্ছে সামনের সিটটা। লোকটা হেলান দিয়ে রয়েছে, চোখ বন্ধ। প্রথমে মনে হয়েছিল মরে গেছে। ততক্ষণে চিৎকার করতে করতে ব্যাঙ্কের লোকজন ছুটে এসেছে। দূরে পাঁচজন এবার ছুটছে।

ব্যাঙ্কের লোকজনই ড্রাইভারটাকে টেনে নামাল। ওকে ছুরি মারা হয়েছে, পেটে পিঠে এবং বুকে। এখনও টিমটিম করছে তার প্রাণ। বিজুর কাকা ঝুঁকে পড়ে জিজ্ঞাসা করলেন, “আপনাকে ছুরি মারল কেন?”

কোনওরকমে চোখ খুলল লোকটা, তারপর ফিসফিস করে বলল, “গাড়ি চালাতে পারছিলাম না। একটা ছোঁড়া আমার তলপেটে—।”

“ওরা গাড়ি চালাতে জানে না?”

সামান্য মাথা নেড়ে লোকটা অজ্ঞান হয়ে গেল।

এবার পুলিশের গাড়ির শব্দ পাওয়া গেল। অ্যাম্বুলেন্সও আসছে। চটজলদি শুনে নিয়ে পুলিশের গাড়িগুলো তেড়ে গেল দূরে মিলিয়ে আসা ডাকাতদের উদ্দেশে।

লোকটাকে অ্যাম্বুলেন্সে তোলা হচ্ছিল, এইসময় আবার জ্ঞান ফিরে এল তার। চোখ খুলতেই তাপসকে দেখতে পেয়ে সে বলে উঠল, “এই ছোঁড়া, এই ছোঁড়া!” তারপরই জ্ঞান হারাল।

সঙ্গে সঙ্গে সমবেত জনতা তাপসকে ঘিরে ধরল। বিজুর কাকা ওর কাঁধে হাত রেখে জিজ্ঞাসা করলেন, “তুই ওর তলপেটে কী করেছিলি?”

“আমার কান ধরেছিল বলে লাথি মেরেছিলাম। কুংফু।”

অনেক প্রশ্নের জবাব দিয়ে তাপসের প্রাণ ওষ্ঠাগত। সবাই বলতে লাগল তাপস ড্রাইভারটাকে অকেজো করে দিয়েছিল বলে ওরা পালাতে পারেনি। বিজুর কাকা ওকে জড়িয়ে ধরলেন। কিন্তু তাপসের নজর তখন ভিড়ের দিকে। কৌতূহলী মানুষগুলোর মধ্যে হারানদা এসে দাঁড়িয়েছে। হাতে কাঠের হাজামবাক্স। তার দিকে তাকিয়ে হাসছে হারানদা।

তাপস নিজের অজান্তে গোঁফে হাত বোলাল।

ওদিকে তখন গোলাগুলির শব্দ শুরু হয়েছে, পুলিশে ডাকাতে ধুন্ধুমার কাণ্ড চলছে।

৮ সেপ্টেম্বর ১৯৮২

ছবি: সুব্রত গঙ্গোপাধ্যায়

heading1 = সর্বেশ্বরের কেরামতি – সুভদ্রকুমার সেন

সর্বেশ্বরের কেরামতি – সুভদ্রকুমার সেন

কিছুকাল হল কলকাতায় ও কলকাতার আশেপাশে ব্যাঙ্ক ডাকাতি প্রায় নিত্য-নৈমিত্তিক ব্যাপার হয়ে দাঁড়িয়েছে। কিন্তু সেদিন প্রভাতী সংবাদপত্রের পাতায় বেন্টিঙ্ক স্ট্রিটে ‘সোনার বাংলা’ ব্যাঙ্কে ডাকাতির খবর পড়ে শহরবাসী সকলেই চমকে উঠেছিল। আজ পর্যন্ত এত বড় ডাকাতি এ-দেশে আর কোথাও হয়নি। চব্বিশ লক্ষ তিয়াত্তর হাজার পাঁচশো পঞ্চান্ন টাকা নিয়ে আর ব্যাঙ্কের দারোয়ানকে গুরুতররূপে আহত করে ডাকাতরা চম্পট দিয়েছে। এমনিতেই সংবাদপত্রের পাতায় পুলিশের ব্যর্থতার সমালোচনা বের হচ্ছিল। এই ঘটনার পর সংবাদপত্রগুলো প্রকাশ্যে পুলিশের মুণ্ডপাত করতে লাগল। তাই ডাকাতির সংবাদের তলায় যদিও লেখা ছিল যে, ওই ডাকাতি সম্বন্ধে মূল্যবান সূত্র পুলিশের হাতে এসেছে এবং পুলিশ এ সম্পর্কে জোর তদন্ত চালাচ্ছে— সবাই তা একদম বাজে কথা বলে উড়িয়ে দিল। কিন্তু যেদিন ডাকাতির খবর পড়ে শহরবাসী চমকে উঠেছিল তখন কেউ কি অনুমান করতে পেরেছিল যে, আরও বড় চমক তাদের জন্যে অপেক্ষা করছে?

ঠিক ন’দিনের দিন সেই চাঞ্চল্যকারী খবরটি সব সংবাদপত্রে বড় বড় হরফে ছাপা হল: আন্দামানগামী এস এস হর্ষবর্ধন জাহাজে ‘সোনার বাংলা’ ব্যাঙ্কের ডাকাতির নায়ক অনুপ সিংহ ধরা পড়েছে। তার পরের ঘটনা তো সবাই জানে। পুলিশের কাছে অনুপ সিংহ সব কথা স্বীকার করে এবং তার স্বীকারোক্তির ভিত্তিতে পুলিশ দলের বাকি সবাইকে ধরে এবং সব টাকাটা না হলেও বেশ মোটা টাকা উদ্ধার করে। তবে যে কথাটা অনেকেই জানে না সেটা হল অনুপ ধরা পড়ল কী করে। পুলিশের হাতে অনুপের ধরা পড়ার খাঁটি খবর জানতে হলে আমাদের পরিচিত হতে হবে এই চমকপ্রদ কাহিনির নেপথ্য-নায়ক সর্বেশ্বর দাসের সঙ্গে। কেননা অনুপকে ধরার সবটুকু কেরামতি সর্বেশ্বরের।

সর্বেশ্বর খুব দমে আছে। এখন তার ধ্রুব বিশ্বাস হয়েছে যে, ‘ভাগ্যং ফলতি সর্বত্র’। পুরুষকার—অন্তত তার তিরিশ বছরের যেটুকু অভিজ্ঞতা—নেহাতই ছেলেভুলানো কথা। তা না হলে ডিসটিংশন নিয়ে বিএসসি পাশ করে তাকে কিনা আজ এই অনাথ দেব লেনের গলিতে চণ্ডীমাতা হেয়ার কাটিং অ্যান্ড হেয়ার ড্রেসিং সেলুনের একমাত্র কাটার-কাম-মালিক হয়ে তারপর কবে-কখন-একটা-খদ্দের-আসবে এই প্রত্যাশায় বসে থাকতে হয়? জীবনে তো সে অসাধারণ বা অসামান্য কিছু হতে চায়নি। আজকাল যে কী হয়েছে তার, ভাবনার কেমন যেন খেই হারিয়ে যায়। সর্বেশ্বর একটু গুছিয়ে ভাবতে চেষ্টা করে।

একটি ইভনিং কলেজ থেকে সর্বেশ্বর যখন ডিসটিংশন নিয়ে বিএসসি পাশ করলে তখন তার বাবা পরমেশ্বর জিজ্ঞেস করলেন, “কী রে, কী করবি এখন?” সর্বেশ্বর তখন আত্মবিশ্বাসে ভরপুর। ভবিষ্যৎ জীবনের নানারকম রঙিন ছবি তার চোখের সামনে ভাসছে। সে বললে, “আমি পড়ব।” পরমেশ্বর জাতে এবং পেশায় পরামানিক, সুযোগের অভাবে লেখাপড়া করতে পারেননি। তাই ছেলে যখন বললে ‘পড়ব’ খুব খুশি হলেন তিনি। কিন্তু সর্বেশ্বরের আত্মবিশ্বাসে প্রথম আঘাত লাগল যখন সে কলেজের কেমিস্ট্রি অধ্যাপক নরেশবাবুর কাছে শুনলে যে, অনার্স না থাকলে এমএসসি-তে ভরতি হওয়া যায় না। কেমিস্ট্রিতে এমএসসি করে তার কেমিস্ট হবার বাসনার কথা শুনে নরেশবাবু বললেন, “এক কাজ করো। কেমিস্ট্রি নিয়ে পড়াশোনা চালিয়ে যাও আর ছোটখাটো কোনও কেমিক্যাল কোম্পানিতে অ্যাপ্রেন্টিস বা ওই ধরনের কাজ জোগাড়ের চেষ্টা দেখো। ভাল করে বিষয়টা শিখে নিলে ডিগ্রি না থাকলেও তোমার কেমিস্ট হবার পথে কোনও বাধা হবে না। দরকার হলে আমার কাছে এসো। যতদূর পারি তোমাকে সাহায্য করব।’’—সর্বেশ্বরের এইসব ঘটনা সেদিনের কথা বলে মনে হয়। বস্তুত তা তো নয়, এসব প্রায় আট-দশ বছর আগেকার কথা।

নরেশবাবুর কথা শুনে সর্বেশ্বর খুব উৎসাহের সঙ্গে পড়াশোনার এবং কেমিক্যাল কোম্পানিতে চাকরির চেষ্টা চালাতে লাগল। কিন্তু অনেক চেষ্টা করেও সে কোনও চাকরি বা অ্যাপ্রেন্টিসগিরি যখন জোটাতে পারল না তখন তার বাবা বললেন, “ওরে, সকালের দিকে আমার সঙ্গে দোকানে বোস। একটু একটু করে জাত-ব্যাবসাটা শেখ। আখেরে ভালই হবে।” সর্বেশ্বর বাধ্য ছেলে, বাবার কথায় রাজি হয়ে গেল। তারপর বহুদিন কেটে গেছে। সর্বেশ্বরের জীবনেও অনেক পরিবর্তন হয়েছে। তার পিতৃবিয়োগ হয়েছে এবং সেলুনটাই তার জীবিকা হয়ে গেছে। বাবার আমলেই সর্বেশ্বর তাদের সেলুনে চুলে কলপ লাগানো ব্যবস্থা শুরু করে। এই একটা ব্যাপারে সে বরাবরই খুব উৎসাহ বোধ করত। বাজারে যেসব চুলের কলপ পাওয়া যায় সেগুলো ব্যবহার না করে সে তার নিজের রসায়নজ্ঞানের সাহায্যে নিজেই কলপ প্রস্তুত করত। আর তার করা এই কলপ যে একবার ব্যবহার করত সে কিন্তু আবার তার দোকানেই আসত। ফলে তার বেশিরভাগই বাঁধা খদ্দের।—এই হল সর্বেশ্বরের পরিচয়। এখন আমরা আবার বর্তমানে ফিরে আসি।

সেদিন সর্বেশ্বর দোকানে বসে বহুবার পড়া বাসি ‘আনন্দ সংবাদ’ কাগজখানা আবার খুঁটিয়ে পড়ছিল। আর ভাবছিল পুলিশের বিজ্ঞপ্তির কথা। রবিবারের ‘আনন্দ সংবাদ’ পত্রিকায় কলকাতা পুলিশ কর্তৃপক্ষ এই মর্মে একটা বিজ্ঞপ্তি দিয়েছিল।

দশ হাজার টাকা পুরস্কার

যদি কেহ নিম্নে প্রদত্ত বিবরণের কোনও ব্যক্তির সম্পর্কে কোনও সংবাদ দিতে পারেন তবে তিনি যেন সত্বর সর্বনিকটস্থ পুলিশ থানায় যোগাযোগ করেন। সংবাদ সঠিক হলে এবং ওই সংবাদের ভিত্তিতে পুলিশ ওই ব্যক্তিকে গ্রেপ্তার করতে সক্ষম হলে সংবাদদাতা দশ হাজার টাকা নগদ পুরস্কার পাবেন। উদ্দিষ্ট ব্যক্তির দৈহিক বিবরণ— ফর্সা রং, মাঝারি উচ্চতা, স্বাস্থ্যবান। শেষ যখন তাকে দেখা যায় তখন পরনে হাওয়াই শার্ট ও প্যান্ট ছিল। এখন অবশ্য অন্য পোশাক থাকাই সম্ভব। মাথার চুল লাল। তবে চুলের রং চাপা দেবার জন্যে যে-কোনও ধরনের টুপি ব্যবহার করতে পারে। বিশেষ চিহ্ন বাঁ হাতের মধ্যমা অন্যান্য আঙুলের তুলনায় ছোট।

ওই দিনের পত্রিকায় আর একটা খবর ছিল। সেই ব্যাঙ্কের দারোয়ানটি মারা গেছে। তবে মৃত্যুর আগে সে পুলিশের কাছে বলে গেছে যে, যখন তার সঙ্গে একজন ডাকাতের ধস্তাধস্তি হচ্ছিল তখন সে দেখতে পেয়েছিল যে, তার বাঁ হাতের মাঝের আঙুলটা ছোট আর তার মাথার চুল অস্বাভাবিক রকমের লাল।

সর্বেশ্বর ভাবছিল কে সেই ভাগ্যবান যে পুলিশকে ওই ব্যক্তির সঠিক সন্ধান দিয়ে ওই দশ হাজার টাকা পাবে আর টাকাটা দিয়েই বা সে কী করবে? এইসব ভাবতে ভাবতে তার মনে হল, আচ্ছা, এখন যদি সে দশ হাজার টাকা পায় তবে সে কী করবে? এই দোকানটাই বড় করবে না আবার কেমিস্ট হবার চেষ্টা করবে? কী যে করবে সর্বেশ্বর ভেবে ঠিক করতে পারল না।

এর দু’-একদিন পর। সন্ধে অনেকক্ষণ হয়ে গেছে। সর্বেশ্বর সেলুন বন্ধ করবে করবে ভাবছে এমন সময় একজন মাঝবয়সি লোক এল। লোকটির বেশবাস বেশ পরিষ্কার আর যাকে বলে—‘মড’। সর্বেশ্বর জিজ্ঞেস করল, “আজ্ঞে চুল না দাড়ি?” সংক্ষিপ্ত উত্তর হল, “চুল।”

সর্বেশ্বর একটা চেয়ার টেনে তাকে বসতে দিল। আর প্রায় সঙ্গে সঙ্গে তার মনে হল যে, তার শরীরের মধ্যে যেন চারশো চল্লিশ ভোল্টের বিদ্যুৎ প্রবাহিত হয়ে গেল। সেই লোকটি চেয়ারে বসে মাথা থেকে একটা কালো সিল্কের টুপি খুলতেই বেরিয়ে পড়ল মাথা-ভরতি বড় বড় লাল চুল।

“হ্যাঁ হে, তোমার এখানে হেয়ার ডাইংয়ের ব্যবস্থা আছে?”

যদিও মনকে জোর করে বোঝাতে লাগল যে, ভারতবর্ষে লালচুলো লোকের অভাব নেই এবং লালচুলো লোক হলেই যে ব্যাঙ্ক-ডাকাত হবে তার কোনও মানে নেই, তবুও উত্তেজনায়, ভয়ে তার গলা শুকিয়ে কাঠ হয়ে গেছে। সে অনেক চেষ্টা করে বার কয়েক ঢোক গিলে বলল, “হ্যাঁ।”

“বেশ।”

তারপর খানিকটা গায়ে পড়েই লোকটি তাকে বলতে লাগল, “কী মুশকিল দেখো না, আমার এত সুন্দর লাল চুল আবার আমার স্ত্রীর পছন্দ নয়। আজ আমাদের বিয়ের তারিখ, সে আমাকে দিয়ে প্রতিজ্ঞা করিয়ে নিয়েছে যে, আজ কলপ দিয়ে চুল কালো করে তবে যেন বাড়ি ঢুকি। নইলে সে কুরুক্ষেত্র করবে। কী হে, পারবে নাকি বেশ কালো করে দিতে?”।

সর্বেশ্বর উত্তর দিল, “নিশ্চয়ই। কুচকুচে কালো করে দেব।” কিন্তু তার মনে যে সন্দেহ দানা বাঁধতে শুরু করেছিল সেটা ঘনীভূত হল। এটা কার্তিক মাস। এ মাসে তো সাধারণভাবে বিয়ে হয় না। আর তখনই তার মনে হল যে, বিজ্ঞপ্তিতে লিখেছে সেই লোকটার বাঁ হাতের মধ্যমাটা ছোট। যখন লোকটি এসেছিল তখন সর্বেশ্বর তো ওর হাতের দিকে নজর দেয়নি। আর এখন তো লোকটি হাত দুটোকে চাদরের মধ্যে ঢুকিয়ে রেখেছে। কী উপায়ে ওর বাঁ হাতের আঙুলগুলো দেখা যাবে? মনে মনে যখন এইসব ভাবছে তখন সে দেখলে যে, আয়নার মধ্যে দিয়ে লোকটি তাকে স্থির দৃষ্টিতে লক্ষ করছে। ওর চোখ দুটো দেখেই ভয়ে সর্বেশ্বরের বুক হিম হয়ে গেল। আর একটু হলেই হাত থেকে কাঁচিটা পড়ে যেত। কোনওরকমে সে নিজেকে সামলে নিলে বটে কিন্তু তার বুকের ধকধকানি দ্বিগুণ বেড়ে গেল, কান-মাথা ভোঁ ভোঁ করতে লাগল, হাত-পা কেমন যেন অবশ হয়ে আসতে লাগল। ভয়ের সঙ্গে সঙ্গে কেমন একটা জেদও তাকে পেয়ে বসল। যেমন করেই হোক লোকটির বাঁ হাতের আঙুলগুলো তাকে দেখতেই হবে। কিন্তু কী করে? ভাবতে ভাবতে একটা বুদ্ধি খেলে গেল। ইচ্ছে করে খানিকটা কাটা চুল লোকটির বাঁ কানে লাগিয়ে রেখে জল আনবার ছুতো করে ঘরের উলটোদিকের দেয়ালে টাঙানো আয়নার পাশে গিয়ে দাঁড়াতেই সর্বেশ্বর দেখল যে, লোকটি টপ করে বাঁ হাত বের করে চুলগুলো ঝেড়ে ফেলে দিল। লোকটির বাঁ হাতের মধ্যমটা ছোট। সর্বেশ্বর বুঝতে পারল না যে তার ঠিক কী করা উচিত। সেলুনে এ-সময়ে যদি আরও একটা খদ্দের থাকত তা হলে নয় দু’জনে মিলে ধরে ফেলা যেত। একবার সে ভাবলে বাইরে গিয়ে কাউকে ডেকে আনে। কিন্তু তাতে যদি লোকটি কিছু সন্দেহ করে। কে বলতে পারে ওর কাছে ছোরা কি রিভলভার নেই? এই কার্তিক মাসের সন্ধেবেলায় ভয়ে আর উত্তেজনায় সর্বেশ্বর ঘেমে একেবারে জবজবে হয়ে গেল। হঠাৎ তার নজর পড়ল কলপ করার রাসায়নিক দ্রব্যের শিশিগুলোর ওপরে। মুহূর্তের মধ্যে সে কর্তব্য স্থির করে নিল। আর আশ্চর্য ব্যাপার, সমস্যার সমাধান হয়ে যাওয়ায় তার আত্মবিশ্বাস ফিরে এল।

লোকটি চুল ছেঁটে ডাই করে দোকান থেকে বেরিয়ে যেতেই সর্বেশ্বর দোকানে তালা লাগিয়ে ছুটল বটতলা থানায়। বটতলা থানার ওসি তো তার কথা শুনে প্রথমে হতভম্ব এবং পরে হাসির প্রবল বেগে ভেঙে পড়লেন। তারপর বটতলা থেকে লালবাজারে খবর গেল। লালবাজার তো প্রথমে বিশ্বাসই করতে চায় না। যাই হোক, শেষে লালবাজার থেকে ভারতবর্ষের সর্বত্র এবং কাছাকাছি অন্য দেশে খবর পৌঁছে গেল। দিন তিনেক পরে আন্দামানগামী জাহাজ এস এস হর্ষবর্ধনের ক্যাপ্টেনের খবর পেয়ে পুলিশ তেরো নম্বর কেবিন থেকে অনুপকে ধরল। অনুপের চুল আর ভুরু সর্বেশ্বর এমন কায়দায় ডাই করে দিয়েছিল যে কয়েক ঘণ্টা পরে সব গাঢ় সবুজ রঙের হয়ে গিয়েছিল।

২২ সেপ্টেম্বর ১৯৮২

অলংকরণ: দেবাশিস দেব

heading1 = অভ্রর গোয়েন্দাগিরি – রঞ্জিত চট্টোপাধ্যায়

অভ্রর গোয়েন্দাগিরি – রঞ্জিত চট্টোপাধ্যায়

আমি তো তাজ্জব!

তাজ্জব মানে, ওইটুকুন একটা ছেলে যার বয়েস এখনও নয় পেরোয়নি, সে যে এমন একটা কাণ্ড করে বসতে পারে, ভাবতেই পারিনি। বড় হলে সে তো শার্লক হোমসকেও ছাড়িয়ে যাবে!

বলছি অভ্রদীপের কথা। আমার বড় ছেলে। ক্লাস ফোর-এ পড়ে। কিন্তু হলে কি হবে, ভীষণ বুদ্ধি ধরে আর ভীষণ সাহসী। ছেলেবেলায় সেই যে একবার মায়ের কথায় ‘ভূত বলে কিছু নেই’ ধারণা হয়েছিল, তারপর থেকে ভূতকেই সে ভয় দেখায়। অন্ধকারে যেখানেই যেতে বলা হোক, অভ্র যেতে পারে। মায়ের ফরমাশে রাত্রে ছাতের ওপর থেকে সে কাচা কাপড় তুলে আনে, মাঝ-রাতে লোড-শেডিংয়ের সময় বাথরুমে যেতে হলে তার আলোর দরকার হয় না, এমনকী কাউকে ডাকারও দরকার হয় না। মাঝেমধ্যে আমি হয়তো বাড়ি নেই, ওর মা গেছে দোকানটোকানে, সদর বন্ধ করে সে দিব্যি একা থাকে বাড়িতে। অবশ্য একা থাকে বলাটা ভুল। ওর যে ভাই শুভ্রদীপ, যার বয়েস সাড়ে-পাঁচ, সে থাকে। কিন্তু তার থাকা না-থাকা তো দুই-ই সমান। কারণ সুয্যি পাটে নামার সঙ্গে সঙ্গে তার চোখের পাতা ভারী হয়ে আসে, তারপর একসময় কাত হয়ে পড়ে শতরঞ্জির ওপরেই। যদিও আঙুল ঠিক ছুঁয়ে থাকে বর্ণপরিচয়ের বর্ণে।

এহেন অভ্র হঠাৎ একদিন এক কাণ্ড করে বসল। অবশ্য কাণ্ডটা ঠিক ও করেনি, ও যেটা করেছে সেটা হল এই কাণ্ডটার মীমাংসা।

আমার ঘরে একটা সেকেলে জাপানি ঘড়ি আছে। সময়ের সংখ্যাগুলো রোমান অক্ষরে লেখা। ডায়ালটা হলদেটে হয়ে গেছে বটে, কিন্তু আজও সময় দিয়ে চলেছে ঠিক। বাজনাটাও টং-টং করে বাজে, শীতে কিংবা বর্ষায় ধরাধরা মনে হয় না। বছরে বছরে দেয়াল থেকে আমি সেটা নামাই, পার্টসগুলো খুলে কেরোসিনে ডুবিয়ে রাখি দু’দিন, তারপর মুছে ময়লা সাফ করে যেমন যেমন জোড় দেওয়া দরকার, দিয়ে, টাঙিয়ে দিই দেয়ালে। এর ফলে পুরনো হলেও সময়ের হেরফের করেনি কখনও ঘড়িটা, কিংবা হঠাৎ বন্ধ হয়ে যায়নি।

কিন্তু একদিন ঠিক সেই ব্যাপারটাই ঘটল। অর্থাৎ ঘড়িটা বন্ধ হয়ে গেল। অফিস থেকে ফিরে হাত-পা-মুখ ধুয়ে দেয়ালের দিকে তাকাতেই দেখি, ঘড়ির পেন্ডুলাম দুলছে না, বড়-কাঁটাটা বারোর ঘরে আর ছোট-কাঁটাটা দুই আর তিনের মাঝামাঝি। অদ্ভুত লাগল। এমন তো হওয়ার কথা নয়। নিজে থেকে বন্ধ হলে হয় ছোট-কাঁটা ঠিক দুইয়ের ঘরে থাকবে, নয়তো বড়-কাঁটা ছয়ের ঘরে থাকবে। নিশ্চয় কেউ হাত দিয়ে কাঁটা সরিয়েছে! কিন্তু কে?

সাত-পাঁচ ভাবছি, এমন সময় খাবারের রেকাবি হাতে অভ্রর মা ঘরে ঢুকল। বিছানার সাদা চাদরের দিকে দৃষ্টি আকর্ষণ করে বলল, “দেখেছ তোমার বড়ছেলের কাণ্ড! আজই সবে সাদা চাদর পাতলাম, আর ও কিনা রাস্তার কাদা পায়ে উঠে ঘড়িতে দম দিতে গেছে! এক দণ্ড বেরুবার উপায় নেই কোথাও! দশ মিনিটের জন্যে বেরিয়েছি, এসে দেখি এই কাণ্ড। দিয়েছি আজ বেশটি করে পিটিয়ে।”

মুখ দেখে মনে হল এখনও রাগ যায়নি অভ্রর মায়ের। আবার না ঘা-কতক দিয়ে বসে! চোখ ফেরালাম বিছানায়। সত্যিই খাটের মাথার দিকে ধবধবে চাদরের ওপর এলোমেলো কতকগুলো কাদা পায়ের ছাপ। এবং সেগুলো অভ্রর পায়ের মাপেরই। কোণের দিকে টেবিলের ধারে অভ্রর দিকে তাকালাম। চোখদুটো ফোলা ফোলা। একটু আগের কান্নার জের বোধহয়। আমাকে দেখেই আবার ফুঁপিয়ে উঠল। বলল, “মা আমাকে মিছিমিছি মারল, বাবা। আমি বিছানায় উঠিনি, ঘড়িতেও হাত দিইনি।”

মুখখানা দেখে বড় মায়া হল। ছেলেবেলায় ঘড়িতে দম দেবার আকাঙ্ক্ষা শতকরা নিরানব্বইজন ছেলেমেয়েরই বোধহয় থাকে। আমারও ছিল। সুতরাং ওকে খুব একটা দোষ দেওয়া যায় না। কিন্তু বিছানার চাদর আর ওর মায়ের মুখের দিকে তাকিয়ে আমাকে রাগ দেখাতেই হল। চোখ পাকিয়ে বলে উঠলাম, “ফের মিছে কথা। লেখাপড়া শিখছ এই জন্যে?” বলে খাটের পায়ার কাছ থেকে হাতপাখাটা তুলতে যেতেই ওর মা তাড়াতাড়ি এগিয়ে এসে সেটা কেড়ে নিল আমার হাত থেকে। বলল, “আর মারতে হবে না— ও আর কোনওদিন করবে না—”

মুহূর্তেই রাগটা জল হয়ে গেল অভ্রর মায়ের। মনে মনে ঠিক এইটাই চাইছিলাম আমি।

দিন তিনেক পরে আবার সেই একই ঘটনার পুনরাবৃত্তি। সেই বিছানার চাদরে কাদা পা, যথারীতি ঘড়ির কাঁটা সরানো। এবার কিন্তু সত্যি সত্যিই রাগ হয়ে গেল আমার। বিকেলের দিকে অভ্রর মাকে নিয়ে বেরিয়েছিলাম ডাক্তারখানায়। বড়জোর ঘণ্টাখানেক, ফিরে এসে দেখি এই ব্যাপার। যাবার সময় ঘরে শেকল তুলে দিয়ে, সামনের বাড়ি থেকে অভ্ররই সমবয়সি আমার ভাগনে অরূপকে ডেকে নীচের ঘরে ক্যারাম বোর্ড খেলতে বসিয়ে বেরিয়েছিলাম। শুভ্র আমাদের সঙ্গেই ছিল। বেরুবার সময় পই পই করে অভ্রর মা আর আমি দু’জনেই বলে গেলাম, “দেখো বাবা, দুষ্টুমি কোরো না— আমরা যাব আর আসব। সদরে খিল দিয়ে রেখো— বেরিয়ে যেয়ে না যেন।” তা কে কার কথা শোনে।

এক ঘণ্টাও পার হয়নি, ফিরে এলাম আমরা। সদর দরজা ঠেলতেই খুলে গেল। দেখি সামনের বেঞ্চটায় বসে বসে অভ্র একখানা গল্পের বই পড়ছে। জিজ্ঞেস করলাম, “কী রে, ক্যারাম খেলছিস না? অরূপ কোথায়?

“ভাইদাদা চলে গেছে।”

“কেন, ঝগড়াঝাটি করেছিস নাকি?”

“না। বললে ভাল লাগছে না।”

“ভাল লাগছে না বলে চলে গেল? তোকে একা ফেলে রেখে?”

অভ্রর মায়ের মুখটা একটু গম্ভীর হয়ে গেল। দোতলায় উঠে, শেকল খুলে ঘরে ঢুকলাম আমরা। এবং যথারীতি ঘড়ির দিকে চোখ ফেলতেই যেন থ হয়ে গেলাম। অভ্রর মায়ের তো তখন রাগে-ক্ষোভে কেঁদে ফেলার জোগাড়। চিৎকার করে উঠল, “দেখেছ ছেলের কাণ্ড! ফের সেই কাদা পায়ে বিছানায় উঠেছে।”

“ঘড়ির কাঁটা সরিয়েছে তো!” সঙ্গে সঙ্গে আমিও বলে উঠলাম।

চেঁচিয়ে ডাকতে যাচ্ছিলাম অভ্রকে, কিন্তু ডাকতে হল না। পেছন ফিরতেই দেখি, দরজার কাছে দাঁড়িয়ে। অভ্রর মা তো দেখেই হাঁউমাউ করে তেড়ে গেল, “হতভাগা, আবার সেই একই কাজ করেছিস?”

আমিও এগোচ্ছিলাম, কিন্তু অভ্রর মুখের দিকে তাকিয়ে থমকে গেলাম। মুখখানা কেমন অস্বাভাবিক ঠেকল। জিজ্ঞেস করলাম, “ঘড়িতে হাত দিয়েছিলি ফের?”

সঙ্গে সঙ্গে ওর মা’ও বলে উঠল, “আবার আমার বিছানা নোংরা করেছিস?”

দুটো প্রশ্নেরই জবাব একসঙ্গে দিল অভ্র, “আমি করিনি।”

“ফের মিছে কথা। তুই করিসনি তো তবে এ-কাজ কে করলে?” ঘড়ি আর বিছানার দিকে আঙুল তুলে দেখানো হল।

“ভাইদাদা।” অভ্রর গলায় যেন দৃঢ় প্রত্যয়ের সুর।

“ভাইদাদা? তুই দেখেছিস— নিজের চোখে দেখেছিস?”

সঙ্গে সঙ্গে আমারও মুখ দিয়ে বেরিয়ে এল, “না দেখে একদম বাজে কথা বলবি না বলে দিচ্ছি! মেরে একেবারে পিঠের ছাল তুলে দেব—”

অভ্রর ভঙ্গি যেন বেপরোয়া। এক পা এগিয়ে এসে বলল, “শুধু শুধু আমায় বকছ কেন? আমি বলছি তো ভাইদাদা করেছে। বিশ্বাস না হয়, ডেকে জিজ্ঞেস করো। স্বীকার না করলে বাঁ হাতের আঙুলগুলো দেখো, দেখবে ভুষো মাখা!”

অভ্রর কথা শুনে অবাক হয়ে গেলাম। কী বলছে ও যা-তা! বিছানার চাদরে কাদা পায়ের ছাপ আর ঘড়ির কাঁটা সরানোর সঙ্গে বাঁ হাতের ভুষো কালির যোগ কোথায় ঠিক বুঝলাম না। জিজ্ঞাসা করলাম, “কী বলছিস তুই আবোল-তাবোল? ওর হাতে ভুষো কালি মাখা তো হলটা কী?”

“হল এই যে, আজ ও ধরা পড়ে গেল। সেদিনও এই কাজটা ও করেছিল। তোমরা মিছিমিছি আমাকে বকলে মারলে।”

“তার মানে?” আমরা আরও অবাক।

“তা হলে বলছি, শোনো।” ঘরের ভেতর এল অভ্র। “বাড়ির ভেতর থাকি আমি আর শুভ্র। শুভ্রর পা আমার থেকে ছোট, তা ছাড়া ঘড়ি পর্যন্ত ওর হাতও পৌঁছয় না। ওকে বাদ দিলে দোষটা আমার ওপরেই পড়ার কথা। পড়লও তাই। মারও খেলাম, বকুনিও খেলাম। কিন্তু সেইদিনই মনে মনে আমি প্রতিজ্ঞা করলাম, দোষীকে আমি হাতেনাতে ধরবই। ভাইদাদার পা আর আমার পা একই মাপের। আমি যদি এ-কাজ না করে থাকি তো করলে সেই করবে। কারণ আমাদের ঘরে একমাত্র সে-ই যাতায়াত করে। আজ তোমরা বেরিয়ে যাবার পর ক্যারাম খেলতে খেলতে জলতেষ্টা পেয়েছে বলে একবার ওপরে উঠে এলাম। আসার সময় রান্নাঘর থেকে লম্ফটা জ্বেলে আনলাম। দরজার কড়া দুটোয় লম্ফর শিখাটা ধরে ভুষো ধরালাম। জানতাম ঘরের শেকল খুলতে গেলে ভাইদাদাকে কড়াটায় বাঁ হাত লাগাতেই হবে। লাগালও তাই। খেলতে খেলতে খানিক পরে ভাইদাদাও জল খাবে বলে ওপরে উঠে এল। একটু পরে যখন নীচে গেল, আড়চোখে ওর বাঁ হাতের আঙুল লক্ষ করতেই দেখলাম ভুষোর দাগ। বুঝলাম দরজা খুলেছিল ও। জলের কুঁজো তো বাইরে দালানে থাকে, তার জন্যে দরজা খোলার দরকার কী? বুঝতে পারলাম ওর উদ্দেশ্যটা কী?”

জিজ্ঞাসা না করে পারলাম না, “কিন্তু হঠাৎ রোজ রোজ এইরকম কাজ করার কারণটা কী?”

“কারণ আর কিছুই নয়, আমাকে মার খাওয়ানো। সেদিন ওদের টিম আমাদের টিমের কাছে হেরে গিয়েছিল যে!”

মনে মনে অভ্রর বুদ্ধির তারিফ না করে পারলাম না। অরূপকে সঙ্গে সঙ্গেই ডাকা হল। প্রথমটা একটু থতমত খেল, কিন্তু পরক্ষণেই এক মুখ হেসে ফেলল দাঁত বার করে। সরল, নিষ্পাপ, কিন্তু দুষ্টুমিতে ভরা।

১৫ ডিসেম্বর ১৯৮২

অলংকরণ: সুব্রত গঙ্গোপাধ্যায়

heading1 = মতিলালের মুশকিল – সুভদ্রকুমার সেন

মতিলালের মুশকিল – সুভদ্রকুমার সেন

রাত আন্দাজ ন’টা হবে।

পূর্ব কলকাতার প্যারাডাইস হোটেলের এক কেবিনে বসে বিরিয়ানি আর রেজালার অর্ডার দিয়ে রতনলাল তার সঙ্গী অতুল, নুটু আর ওসমানের সঙ্গে দলের নতুন রিক্রুট বহুরূপী মতিলালের পরিচয় করিয়ে দিল। তারপর খাওয়া-দাওয়ার পরে শেষবারের মতো কাকে কী করতে হবে নির্দেশ দিয়ে বললে, “আমি আর মতিলাল একসঙ্গে যাব। তোমরা আমাদের যাবার অন্তত দশ মিনিট আগে যাবে। তারপর যেমন যেমন বলে দিলুম প্রত্যেকে সেই মতো কাজ করবে। কি, ঠিক ঠিক মনে আছে তো সব?”

অতুল, নুটু আর ওসমান একসঙ্গে বলে উঠল, “হ্যাঁ।” তারপরই ওসমান খুকখুক করে হেসে উঠল।

“ওসমান, হাসছ কেন?” রতনলাল গম্ভীর গলায় জিজ্ঞেস করলে।

“ইনি তোমার সঙ্গে ইয়ে সেজে যাবেন ভাবলেই আমার হাসি পাচ্ছে।”

রতনলাল চাপা অথচ দৃঢ় গলায় বললে, “এটা হাসি-ঠাট্টার বিষয় নয়।” তারপর একটু থেমে বললে, “আচ্ছা, তোমরা এখন এসো। ভাল কথা, এখান থেকে বেরিয়ে আলাদা আলাদা যাবে।”

অতুল বললে, “অপারেশনের পর কাল রাত্রে আমরা হাওড়া স্টেশনের রিফ্রেশমেন্ট রুমে মিট করছি তো?”

রতনলাল ঘাড় নেড়ে সম্মতি জানাল।

আমহার্স্ট স্ট্রিটের ওপর দত্ত কোম্পানির বিরাট গয়নার দোকান। এখন বিয়ের মরসুম চলছে। দোকানে খদ্দেরের যাতায়াতের বিরাম নেই। তবে ভিড়টা সকাল আর সন্ধের দিকেই হয় বেশি। দুপুর বেলা— দেড়টা থেকে আড়াইটে-তিনটে পর্যন্ত— ভিড় থাকে না। সেই সময়ে দোকানের ভার বিশ্বাসী কর্মচারী পরেশবাবু, তাঁর ভাইপো পরমেশ আর নেপালি দরোয়ান বাগ সিংয়ের উপর দিয়ে মালিকেরা বাড়ি যান স্নান-খাওয়া করতে। অন্যান্য কর্মচারীরা সেই সময়টা দোকানের পিছনের ঘরে হয় টিফিন খায় নয় গল্পগুজব করে। মালিকেরা বাড়ি থেকে ফিরে এলে পরেশবাবু আর পরমেশের টিফিনের ছুটি হয়।

বেলা তখন পৌনে দুটো হবে। দত্ত কোম্পানির দোকানের সামনে একটা ট্যাক্সি এসে দাঁড়াল। ট্যাক্সি থেকে নামল সুবেশ তিনটি যুবক। ট্যাক্সির ভাড়া মিটিয়ে তারা দোকানের দরজার সামনে আসতেই বাগ সিং বন্ধ কোলাপসিবল গেটটা একটু ফাঁক করলে। কোলাপসিবল গেটটা মোটা লোহার শেকল দিয়ে আটকানো। ঠেললে, যেটুকু ফাঁক হয় তাতে একজন লোক কোনওরকমে ঢুকতে বা বেরুতে পারে।

“বাব্বা, ডাকাতি ঠেকাবার জন্য এমন কায়দা করেছ যে, ভেতরে ঢুকতেই প্রাণান্ত।” একজন যুবক দরোয়ানের সঙ্গে রসিকতা করবার চেষ্টা করলে। কোনও উত্তর না দিয়ে বাগ সিং ভাবলেশহীন মুখে একবার তার দিকে চাইলে।

কাউন্টার থেকে পরেশবাবু জিজ্ঞেস করলেন, “আপনাদের কী চাই?”

সেই যুবকটি তার আর-এক সঙ্গীর দিকে আঙুল দেখিয়ে বললে, “এর জন্যে—না সরি— এর ভাবী স্ত্রীর জন্যে একটা হার চাই।”

“কী রকম দামের মধ্যে?”

যুবকটি তার অপর সঙ্গীর দিকে তাকিয়ে বললে, “অ, অতুলদা, কত দামের মধ্যে?”

অতুলদা বললেন, “এই ছ’-সাতশো টাকার। মধ্যে, তবে জিনিসটা যেন ভাল হয়।”

পরেশবাবু পরমেশকে বললেন, “হারের বাক্সগুলো নিয়ে এসো।” তিনি আরশির মধ্যে দিয়ে যুবক তিনটিকে দেখে সন্তুষ্ট হলেন। বুঝলেন যে, অতুলদা নামক ব্যক্তিটি এদের বন্ধু এবং গার্জেন। যে যুবকটির বিয়ে হবে সে খুব নিরীহ, গোবেচারি প্রকৃতির। আর তৃতীয় যুবকটি যেমনি বাচাল আর তেমনি ছটফটে।

পরমেশ হারের বাক্স আনলে পরেশবাবু তাদের হার দেখাতে লাগলেন। বাচাল ও চঞ্চল যুবকটি তার নিরীহ ও শান্ত বন্ধুটিকে নানা অবাস্তব ও অসম্ভব কথা বলে বিব্রত করতে লাগল। আর অতুলদা খুব মনোযোগের সঙ্গে হারগুলো দেখতে দেখতে কোনটা বেশি টেকসই হবে আর কোনটাই বা বেশি ফ্যাশানেবল হবে সে- বিষয়ে পরেশবাবুর মতামত শুনতে লাগল।

ঠিক সেই সময়ে দোকানের সামনে একটা প্রাইভেট গাড়ি এসে দাঁড়াল। গাড়ি থেকে নামলেন এক প্রৌঢ় ভদ্রলোক আর ভদ্রমহিলা। ভদ্রলোক আর ভদ্রমহিলাকে নামিয়ে দিয়ে গাড়িটা চলে গেল, বোধহয় সুবিধেমতো পার্কিং করতে। ভদ্রলোক আর ভদ্রমহিলার বেশবাস, হাঁটাচলার কায়দা দেখলেই বোঝা যায় যে, বেশ অভিজাত ধনীসম্প্রদায়ের লোক। তাদের দোকানের দিকে আসতে দেখেই বাগ সিং ঘটাং করে লোহার শেকলের তালা খুলে কোলাপসিবল গেটটা ফাঁক করলে যাতে ওঁদের ঢুকতে কোনও অসুবিধে না হয়।

ওঁদের ঢুকতে দেখেই পরেশবাবু অতুলকে লক্ষ করে বললেন, “তা হলে এগুলোর মধ্যে থেকে একটা আপনারা পছন্দ করুন। আমি এখুনি আসছি।” তারপর তিনি পরমেশকে ডেকে বললেন, “তুমি। একটু এঁদের দেখো।”

পরেশবাবু বিনয়ে গলে গিয়ে হাত জোড় করে সেই প্রৌঢ় ভদ্রলোককে জিজ্ঞেস করলেন, “বলুন স্যার, কী দেখাব।”

সংক্ষিপ্ত উত্তর হল, “ভাল জড়োয়ার সেট দেখান। দামের জন্য আটকাবে না।”

“নিশ্চয়ই স্যার। আমাদের খুব ভাল ভাল জড়োয়ার সেট আছে। আপনাদের মতো রেসপেকটেবল কাস্টমারদের জন্যেই স্যার ওই সব সেট করা—” বলতে বলতে পরেশবাবু কোমর থেকে একটা চাবির রিং বের করে দেওয়ালের সঙ্গে গাঁথা আয়রন সেফের পাল্লা খুলে জড়োয়ার বাক্স বের করতে লাগলেন। আর ঠিক সেই মুহুর্তে সবচেয়ে নিরীহ- দর্শন যুবকটি পরেশবাবু আর পরমেশের অলক্ষ্যে তার দুই সঙ্গীকে চোখ টিপে ইশারা করলে। পরেশবাবু তখন বড়লোক খদ্দেরকে জড়োয়ার দামি দামি সেট দেখাতে ব্যস্ত।

প্রৌঢ় ভদ্রলোক সঙ্গের ভদ্রমহিলাকে বললেন, “নাও, দেখেশুনে একটা ভাল জিনিস পছন্দ করো।”

ভদ্রমহিলা কোনও কথা না বলে জড়োয়ার সেটগুলো নেড়েচেড়ে খুঁটিয়ে দেখতে লাগলেন। পরেশবাবু আড়চোখে অন্যদিকে তাকিয়ে দেখলেন যে, পরমেশ হারের বাক্সগুলো তুলে রাখছে। তিনি অতুলকে লক্ষ করে বললেন, “কী, পছন্দ হল?”

একটা বাক্স তুলে ধরে অতুল বললে, “হ্যাঁ, এইটে নিচ্ছি। তাড়াতাড়ি ক্যাশমেমো করুন।”

পরেশবাবু দেখলেন অতুল পকেট থেকে ‘পার্স’ বের করছে। বাচাল ছেলেটির দিকে নজর পড়তেই দেখলেন যে, আরশির সামনে দাঁড়িয়ে পরিপাটি করে চুল আঁচড়াতে ব্যস্ত। আর নিরীহ ভাবী বরটি বাইরে যাবার দরজার দিকে যাচ্ছে।

পরমেশের কাছ থেকে হারটা চেয়ে পরেশবাবু মাথা হেঁট করে ক্যাশমেমো লিখছেন এমন সময়ে তাঁর রগে কী একটা কঠিন ঠান্ডা জিনিসের স্পর্শ পেয়ে চোখ তুলে তাকাতেই ভয়ে তিনি ঠান্ডা হিম হয়ে গেলেন। তাঁর রগে একটা পিস্তল ঠেকানো। পিস্তলের নলটা পরেশবাবুর রগে আরও একটু চেপে ধরে কঠিন গলায় প্রৌঢ় ভদ্রলোকটি বললেন, “এটা খেলনার পিস্তল নয়। টুঁ শব্দ করলেই মাথার খুলি উড়ে যাবে।” পরমেশ কাকার সাহায্যে এগিয়ে আসবার চেষ্টা করতেই অতুল তাকে এক ঘুষি মারলে। সে কোঁক করে একটা শব্দ করেই মেঝেতে লুটিয়ে পড়ল। পরেশবাবু বাগ সিংয়ের দিকে তাকিয়ে দেখলেন সেই গোবেচারি যুবকটি মাথায় পিস্তলের নল ঠেকিয়ে বাগ সিংকে বাগিয়ে রেখেছে। তিনি অসহায়ভাবে দেখলেন যে, ভদ্রমহিলার হাতে এতক্ষণ যে বস্তুটাকে ‘ভ্যানিটি ব্যাগ’ বলে মনে হয়েছিল সেটা আসলে একটা ‘ফোল্ডিং ব্রিফকেস’। আর সেই ভদ্রমহিলা অসাধারণ ক্ষিপ্রতায় তাঁর হাতের কাছে যত গয়না ছিল সবই ব্রিফকেসে পুরে ফেলছেন। মৃত্যুর মুখোমুখি দাঁড়িয়ে ভয়ে, লজ্জায় পরেশবাবু কেঁদে ফেললেন। তাঁর চোখের সামনে তাঁর স্ত্রী-পুত্র-কন্যা আর মালিকদের মুখগুলো পরপর ভেসে উঠল।

ঠিক সাড়ে পাঁচ মিনিটের মধ্যে বেশ কয়েক লক্ষ টাকার গয়না ব্যাগে পুরে সেই অভিজাত ভদ্রমহিলা গটগট করে দত্ত কোম্পানির দোকান থেকে বেরিয়ে গেলেন।

কথা আছে রতনলালেরা কয়েক মিনিট পরে বেরুবে যাতে করে মতিলাল গয়নাগুলো নিয়ে ঠিকমতো পালাতে পারে। দোকান থেকে বেরিয়েই মতিলাল কিন্তু খুব মুশকিলে পড়ল। রতনলাল বলেছিল যে, তাদের গাড়িটা দোকানের কাছাকাছিই থাকবে। দোকানের কাছাকাছি বেশ কয়েকটা কালো আর অন্যান্য রঙের অ্যামবাসাডার দাঁড়িয়ে ছিল। কিন্তু এগুলোর মধ্যে তাদের কালো গাড়িটা কই? কোন গাড়িটা তাদের? এই প্রথম মতিলাল বেশ ঘাবড়ে গেল। এদিকে সময় দ্রুত চলে যাচ্ছে। যে-কোনও মুহুর্তে রতনলালরা দোকান থেকে বেরিয়ে আসবে। আর তখনই একটা হইচই আর গোলমাল শুরু হয়ে যাবে। আর সেই গোলমাল শুরু হবার আগেই মালপত্র নিয়ে মতিলালকে পালাতে হবে।

এতক্ষণ যা হয়নি মতিলালের এবার তাই হল। তার ভয় করতে লাগল। হাত-পা ঘামে ভিজে গেল। মরিয়া হয়ে সে সামনেই যে কালো রঙের অ্যামবাসাডারটা দাঁড়িয়ে ছিল সেটার দরজার হাতল ধরে টান দিল। লক-করা দরজা খুলল না। পিছনের গাড়ির ড্রাইভার মজা পেয়ে তাকে জিজ্ঞেস করলে, “কী মাইজি, গাড়ি চিনতে পারছেন না?” উত্তেজনায় আশঙ্কায় নিজের পার্ট সম্পূর্ণ ভুলে গিয়ে মতিলাল তার স্বাভাবিক পুরুষকণ্ঠে বললে, “হ্যাঁ।” মহিলার এমন মোটা পুরুষালি গলা শুনে সেই ড্রাইভার ভীষণ চমকে গেল। আর ঠিক সেই সময়ে পরপর কতকগুলো ঘটনা ঘটে গেল। রতনলালরা দোকান থেকে বেরিয়ে আসতেই পরেশবাবু আর বাগ সিং একযোগে “ডাকাত ডাকাত, ডাকু ভাগতা হ্যায়” বলে ভীষণ হল্লা জুড়ে দিলে। আর সেই চিৎকার শুনে আশেপাশের দোকান থেকে লোকজন বেরিয়ে আসছে দেখে মতিলাল ছুটে পালাতে চেষ্টা করতেই সেই ড্রাইভারটা তাকে ছোট্ট একটা ল্যাং মেরে ছিটকে ফেলে দিল।

পরদিন সব দৈনিক পত্রিকায় ফলাও করে ড্রাইভার রামলগন সিংয়ের ছবি আর ‘ইন্টারভিউ’ ছাপা হল। সকলেই তার বুদ্ধি আর সাহসের খুব প্রশংসা করলে। দত্ত কোম্পানির মালিকপক্ষ তাকে নগদ পাঁচ হাজার টাকা পুরস্কার দিলেন। রতনলাল আর তার সঙ্গীদের ধরা পড়ার আসল কারণটা কিন্তু জানা গেল অনেক পরে। তারা এসেছিল একটা খয়েরি রঙের অ্যামবাসাডারে চেপে। মতিলাল আসলে কালার-ব্লাইন্ড, যাকে বলে রংকানা। খয়েরি রংকে সে কালো দেখে; তাই অন্য কালো রঙের গাড়ির সঙ্গে নিজেদের খয়েরি রঙের গাড়িটাকে গুলিয়ে ফেলেই সে সব বিভ্রাট ঘটায়।

২৬ জানুয়ারি ১৯৮৩

অলংকরণ: অনুপ রায়

heading1 = শুভ্রদীপের বুদ্ধি – রঞ্জিত চট্টোপাধ্যায়

শুভ্রদীপের বুদ্ধি – রঞ্জিত চট্টোপাধ্যায়

রহস্য-রোমাঞ্চ লাইনে আসার অভিজ্ঞতার বয়েস হল বত্রিশ। এই বত্রিশ বছরে, বাংলায় যত বাঘা বাঘা গোয়েন্দা আছে, সবারই ছাড়পত্র মিলেছে আমার হাতে। এই দুনিয়ায় যত রকমের কূটবুদ্ধির মানুষ আছে, রহস্য উন্মোচনের ক্ষেত্রে বিস্ময়কর প্রতিভা আছে, সবারই চেহারা আর চরিত্র আমার নখদর্পণে। আকাশে, মাটিতে ও পাতালে বিচিত্র সব ঘটনার সৃষ্টি করে বিচিত্রতর যে মানুষগুলো আজ পৃথিবীর বুকে দাপটে রাজত্ব করে চলেছে, তারা সকলেই আমার পরিচিত। কারণ, আমার কলমের ডগাতেই নির্ভর করে তাদের অস্তি এবং নাস্তি।

সেই আমি কিনা একেবারে বোকা বনে গেলাম— যাকে বলে একেবারে থ। তাও আবার একটা বাচ্চা ছেলের কাছে, যার বয়েস এখন মোটে তেরো।

আসছিলাম বহরমপুর থেকে কলকাতায়। উদ্দেশ্য আমার ছোট ছেলে শুভ্রদীপের ‘আই কিউ’ টেস্ট করানো। যোগ-বিয়োগ-গুণ-ভাগ যত বড় বড়ই দেওয়া হোক না কেন, শুভ্রদীপের কাছে তা জলবৎ তরলম্‌। সিঁড়ি-ভাঙা সরলও তার কাছে অতি সরল। কিন্তু আশ্চর্য, বুদ্ধির অঙ্কের বেলায় সে একেবারে ঠিক উলটোটি। অর্থাৎ ভীষণ রকম ভোঁতা। ক্লাস টু-এর একটা ছেলেও যা ঝট করে বলে দিতে পারে, ক্লাস সেভেনে পড়েও শুভ্র তা ধরতেই পারে না। ফলে, প্রতি বছর প্রতি পরীক্ষাতেই বুদ্ধির অঙ্কগুলোর জন্যে সে দু’টাকা দামের রসগোল্লার চেয়েও বড় সাইজের গোল্লা পায় এবং মায়ের গোল গোল চোখের সামনে থেকে সরে পড়ে। ওদের স্কুলের হেডমাস্টারমশাই একদিন আমাকে ডেকে পাঠিয়ে জিজ্ঞাসাবাদ করলেন, আমি তাঁর দু’-একটা কথার জবাব দিলাম এবং বেশির ভাগ সময়ই নিশ্চুপ থাকলাম। শুভ্রদীপের এহেন নির্বুদ্ধিতার আসল কারণটা কী, আমি নিজেই জানি না তো জবাব দেব কী। উপস্থিত সেই হেডমাস্টারমশাইয়ের নির্দেশেই আমি চলেছি কলকাতায়, একজন সাইকিয়াট্রিস্ট দেখিয়ে ওর আই কিউ টেস্ট করাবার জন্যে। পাশ করার মতো নম্বর নিচু ক্লাসে ও পেয়ে যাচ্ছে ঠিকই, কিন্তু এবার তো ক্রমেই উঁচুতে উঠছে, আর এড়িয়ে যাওয়া ঠিক হবে না! বিশেষ করে অন্যান্য সাবজেক্টগুলোয় সে যখন রেকর্ড মার্কস রাখে।

দুপুরের খাওয়া সেরে যথাসময়ে লালগোলা প্যাসেঞ্জার ধরলাম। গাড়িখানা নামে প্যাসেঞ্জার, কিন্তু ছোটে ভাল। সব স্টেশনে ধরে না, যেখানে ধরে, বেশি সময় নেয় না। মাঝামাঝি জায়গায় একটা ফাঁকা কম্পার্টমেন্ট দেখে আমরা উঠেছিলাম। কী একটা উপলক্ষে সেদিন ছুটি ছিল, নাকি আমাদের বরাতজোর জানি না, যাত্রীও ছিল তাই খুব কম। আমাদের তিনজনকে নিয়ে সর্বসাকুল্যে জনা কুড়ি-পঁচিশ। হাত-পা ছড়িয়ে দিব্যি গল্প করতে করতে চলেছি। কৃষ্ণনগর পার হল, রানাঘাট পার হল, নৈহাটিও পেরিয়ে গেল গাড়িখানা। ট্রেনের যাত্রীসংখ্যা তখন আরও কমে এসেছে। বড়জোর জনা বারো-তেরো। বুড়ো-বুড়ি জনাপাঁচেক, জনা-চারেক বছর কুড়ি-বাইশের ছোকরা, আর আমরা তিনজন।

হাতঘড়ির দিকে তাকালাম। মোটামুটি রাইট টাইমেই রান করছে গাড়িখানা। কিন্তু হঠাৎ কাঁকিনাড়ার কাছাকাছি এসে ট্রেনখানার গতি গেল কমে। জানলার ফাঁক দিয়ে বাইরের দিকে তাকালাম। কিছুই দেখা যায় না, নীরন্ধ্র অন্ধকার চারদিকে। এদিকে ট্রেনের গতি তখন ক্রমেই কমতে শুরু করেছে। হয়তো থেমেও যেতে পারে এমন অবস্থা।

শুভ্রদীপের দু’চোখে তখন রাজ্যের ঘুম। গৃহিণীর মুখের দিকে তাকালাম। বলতে চলেছি, এই বোধহয় লেট করা শুরু হল, শেয়ালদা পৌঁছতে অনেক দেরি হয়ে যাবে, কিন্তু বলা আর হল না। দেখি, গৃহিণীর মুখ-চোখের অবস্থা তখন কাহিল। একমাথা ঘোমটা টেনে শাড়ির প্রান্তটা তিনি তখন তাঁর গলায় চাপা দিচ্ছেন। অর্থাৎ গয়নাগুলো ঢাকা দিচ্ছেন। আজকাল এই লাইনে যে যখন-তখন ডাকাতি ছিনতাই হয়, সে-খবর তিনি রাখেন ঠিকই, কিন্তু ওই রাখা পর্যন্তই। কোথাও বেরোবার সময় সে-কথা আর মনে রাখেন না কিছুতেই। যতক্ষণ না শরীর ভারী ভারী মনে হয়, ততক্ষণ পর্যন্ত তিনি গয়না দিয়ে মুড়িয়ে নেন নিজেকে। এ নিয়ে অনেক বাক-বিতণ্ডা ঝগড়াঝাঁটি হয়েছে, কিন্তু শেষে এগুলো ডাকাতের ধন ওঁর কাছে গচ্ছিত রয়েছে মনে করে হাল ছেড়ে দিয়েছি। অলংকার ওঁর কাছে একটা মস্ত বড় অহংকার যেন।

কিন্তু এখন? এখন তবে সোনামুখ সিসে হয়ে গেল কেন বাপু। এ-কথা তো মুখে বলা যাবে না, তাই চাপা গলায় জিজ্ঞেস করলাম, “কী হল, অমন করে তাকিয়ে আছ কেন?”

গৃহিণী কিছু বললেন না, মুখখানা ঘুরিয়ে নিলেন। নিলেও, বেশ বুঝতে পারলাম, সকরুণ দৃষ্টিটা ওঁর ওই ছোকরা চারজনের দিকেই। অর্থাৎ অকূল পাথারে আজ ওরাই ওঁর ভরসা। যদি কিছু বিপত্তি ঘটে, ওরাই সামলাতে পারে। হাজার হলেও জোয়ান ছেলে তো!

প্রচণ্ড একটা ঝাঁকুনি দিয়ে ট্রেনখানা থামো থামো হয়ে গেল এই সময়। সেই ঝাঁকুনিতে শুভ্রদীপের তন্দ্রাও গেল টুটে। হাতঘড়িটার দিকে তাকিয়ে জানলার বাইরে মুখ বাড়ালাম আবার। কৃষ্ণপক্ষের শীতের রাত যেন থমথম করছে। লাইনের ধারে একটা সরু রাস্তা, রাস্তার ওপারে এক-আধটা দোকান, দু’-চারজনের অস্পষ্ট গলার স্বর। ট্রেনটা বোধহয় সিগন্যাল পায়নি, তাই স্টেশনের একটু আগেই থেমে পড়েছে। হঠাৎ—

চোখের পলকে কামরার সমস্ত দৃশ্যপটটাই যেন পালটে গেল। ছোকরা চারজনের দু’জন দেখি দু’ধারে দুটো দরজা আগলে দাঁড়িয়ে পড়েছে, আর বাকি দু’জনের একজন যেন ম্যাজিক-হাতে ঝপঝপ করে আমার গৃহিণীর হাত গলা থেকে গয়নাগুলো খুলে খুলে নিয়ে একটা রুমালে জড়ো করে রাখছে। বাকিরা দাঁড়িয়ে আছে সামনেই। হাতে একটা ছোরা জাতীয় কিছু, কামরার টিমটিমে আলোতেও যার ফলাটা বেশ চিকচিক করছে। আর, আমার গৃহিণী ভয়-ফ্যাকাশে মুখে একবার তাকাচ্ছেন আমার দিকে, আরেকবার ছোরাটার দিকে। কিন্তু আমি তখন করতেই বা পারি কী? করা মানেই তো মরা।

শুভ্রদীপ এতক্ষণ ফ্যালফ্যাল করে তাকিয়ে ছিল ওদের দিকে। শেষ চুড়িগাছা খুলে নিয়ে দরজার দিকে এগোচ্ছে ছোকরা দু’জন, হঠাৎ সে আমার দিকে ফিরে বলে উঠল, “ওরা কী বোকা দেখো বাবা, গিল্টি আর সোনাও চেনে না! ওগুলোর নতুন দামই তো তিরিশ-পঁয়ত্রিশ টাকার বেশি নয়। তার চেয়ে—”

শুভ্রদীপ থেমে গেল। হঠাৎ দেখি ছোকরা দু’জন এক মুহূর্তের জন্যে কেমন থমকে গেল। কী যেন ভাবল, তারপর পেছনের ছোকরাটি, যার হাতে ছোরা, এগিয়ে এল আমার কাছে। এসেই টপ করে আমার বাঁ হাত থেকে ঘড়িটা নিল ছিনিয়ে। তারপর আমার বাঁ গালে প্রচণ্ড একটা চড় কষিয়েই দে ছুট!

চোখের সামনে আমি তখন সর্ষেফুল দেখছি। বেশ কিছুক্ষণের জন্যে আমি বোধহয় আর আমার মধ্যে ছিলাম না। দরজার ওপারের অন্ধকারে নিঃশব্দে ওদের লাফিয়ে পড়া, আমার গৃহিণীকে লক্ষ্য করে একটা কিছু ছুড়ে মারা, “ঘড়িটা তো আর ছেলে-ভুলোনো নয়” কথা ক’টা কানে আসা ছাড়া বিশ্ব-ব্রহ্মাণ্ডের সব কিছুই আমার কাছে তখন ঝাপসা।

যখন সংবিৎ ফিরে পেলাম, ট্রেন তখন ঝড়ের গতিতে শেয়ালদার রেলওয়ে ইয়ার্ডের মধ্যে ঢুকছে। নিজের কোলের ওপর বাঁ হাতটা চেপে ধরে ডান হাতটা আমার গালে বুলোতে বুলোতে গৃহিণী বললেন, “চড়টা খুব জোরেই মেরেছে মুখপোড়াটা, পাঁচ আঙুলের দাগ বসে গেছে গা একেবারে!”

সঙ্গে সঙ্গে আমার লুপ্ত পৌরুষ যেন ফিরে এল। একরকম দাঁত খিঁচিয়েই বলে উঠলাম, “হল তো, গয়না পরার শখ মিটেছে? মাঝ থেকে তোমার গয়নার সঙ্গে আমার ঘড়িটা পর্যন্ত—”

শাড়ির আড়াল থেকে রুমালে-জড়ানো একটা পুঁটলি দেখিয়ে একমুখ হেসে গৃহিণী একটু চাপা গলায় বললেন, “কিচ্ছু খোয়া যায়নি গো, কিছু খোয়া যায়নি। তোমার ছেলের জন্যে সব কিছু ফিরে পেয়েছি। শুধু তোমার ঘড়িটা—”

অবাক বিস্ময়ের একটা অস্ফুট শব্দই শুধু আমার মুখ দিয়ে বেরিয়ে এল, “তার মানে?”

মুখঝামটা দিয়ে গৃহিণী বলে উঠলেন, “তার মানে কলকাতায় গিয়ে ছেলের বদলে তোমার নিজের বুদ্ধিটাই একবার মেপে নেবে চলো! বৃথাই এতদিন রহস্য-কাহিনি নিয়ে মাথা ঘামালে—ঘটে যদি উপস্থিতবুদ্ধি বলতে কিছু থেকে থাকে। তোমার একফোঁটা ছেলেটার যা আছে—”

হাতে আয়না থাকলে বলতে পারতাম, সেই সময় আমার চোখজোড়া ঠিক রসগোল্লার মতো গোল গোল হয়ে উঠেছিল কি না!

৯ মার্চ ১৯৮৩

অলংকরণ: সুব্রত গঙ্গোপাধ্যায়

heading1 = জটাধরের জট – আনন্দ বাগচী

জটাধরের জট – আনন্দ বাগচী

আবেগের ঝোঁকে কী একটা কথা বলতে গিয়ে আবিষ্কার করলাম জটা আর আমার পাশে নেই। একসঙ্গে পথ চলতে চলতে কখন দাঁড়িয়ে পড়েছে। নির্ঘাত স্যান্ডেলের ফিতেটিতে ছিঁড়ে আর হাঁটতে পারছে না। বিরক্ত হয়ে আবার ওর দিকে ফিরে গেলাম। কয়েক পা এগিয়েই বুঝতে পারলাম ব্যাপারটা গুরুতর। শিকারি বেড়ালের মতো ঊর্ধ্বমুখী হয়ে ও যেন চোখ-কান-নাক দিয়ে একসঙ্গে বাতাসের ঘ্রাণ নিচ্ছে। আমি নিশ্চিত, এই মুহুর্তে ও কোনও রহস্যের গন্ধ পেয়েছে।

আর পায়ও বাবা! এই কলকাতা শহরে পদে পদে যে এত রোমাঞ্চকর ব্যাপার ছড়িয়ে আছে, কথায় কথায় এত রহস্যজনক ঘটনা ঘটছে সে-কথা জটার চেয়ে বেশি আর কে জানে। শুধু গল্পের বই-ই নয়, অপরাধ জগতের অনেক গোপন তথ্যই তার গুলে খাওয়া আছে। এক-এক সময় সন্দেহ হয় রাডার যন্ত্রের মতো একটা বাড়তি কোনও চুম্বক-ইন্দ্রিয় ওর ভেতরে ভগবান হয়তো পুরে দিয়েছেন।

ওর কাছ বরাবর পৌঁছবার আগেই জটা এক কাণ্ড করে বসল। সুতোকাটা ঘুড়ির মতো এপাশে-ওপাশে বার দুই লাট খেয়েই আচমকা গোঁত্তা মেরে ও কোথায় বেপাত্তা হয়ে গেল। আমি বেকায়দা বোকা বনে গেলাম। একবার মনে হল ভ্যানিশ হবার আগের মুহূর্তে ওর সঙ্গে আমার চোখাচোখি হয়েছে নইলে ওর ঠোঁটের হাসি আর একচোখের ওরকম ইশারার কোনও মানেই হয় না।

কিন্তু এ কী কাণ্ড! ও যে একেবারে নেই হয়ে গেল। এই ভরা বিকেলে, জনবহুল কলকাতার রাস্তা থেকে কর্পূরের মতো উবে যাওয়া— এ ভোজবাজি ছাড়া আর কী! আমার প্রাণের বন্ধু, ক্লাস এইটের সবচেয়ে পুরনো বাসিন্দা এবং সেলফ-মেড গোয়েন্দা শ্রীমান জটিলেশ্বর ধর ওরফে জটার প্রবেশ-প্রস্থান অনেক সময় এই রকমই নাটকীয়। ওর সঙ্গে থাকতে থাকতে হাড়ে হাড়ে আমার এ শিক্ষা হয়েছে। অনেক খোঁজাখুঁজি করেও না পেয়ে শেষ পর্যন্ত বাড়িই ফিরে যাব ভাবছি এমন সময় হঠাৎ সামনের রেস্তোরাঁর মধ্যে চোখ পড়ল। চমকে গেলাম, আরে ওই তো এককোণে জটা বসে আছে। বিশ্বাস করা শক্ত।

ঘুড়ি ধরতাই দেবার মতো করে মুখের সামনে দুই হাতে খবরের কাগজখানা ধরে খুব মনোযোগ দিয়ে পড়ছে। ওই সাতবাসি কাগজখানা আমি চিনি, ওর জায়গায় জায়গায় পেরেক দিয়ে ছোট ছোট ফুটো করা আছে। দূর থেকে দেখা যায় না কিন্তু দিব্যি অন্য লোকের ওপর নজর রাখা যায়। ওর সর্বক্ষণের সঙ্গী কাঁধের ঝোলার মধ্যে গোয়েন্দাগিরির এমনিতর অনেক দরকারি জিনিস মজুত থাকে সব সময়। ঝুটো দাড়ি-গোঁফ, স্পিরিট গাম, রবারের নকল আব, কালো চশমা, ডুপ্লিকেট চাবির গোছা ইত্যাদি।

এরকম পরিস্থিতি হলে আমাকে কী করতে হবে তালিম দেওয়াই ছিল। আমি তাই ওকে ঘাঁটালুম না। খোদ ডিটেকটিভের সুযোগ্য অ্যাসিসট্যান্টের মতো চুপচাপ চায়ের দোকানের ভেতর ঢুকে কায়দা মতন একটা টেবিল বেছে নিয়ে বসে পড়লাম। যেন নিতান্তই চা খেতে ঢুকেছি, জটাকে আমি কস্মিনকালেও চিনি না। জটাও তাই, সে আমাকে দেখেও যেন দেখতে পেল না। উঁচু গলায় বয়কে ডেকে এক কাপ চা চাইল। আমিও। আমার হাত তিন-চার তফাতে অন্য একটা টেবিলে দুটো অদ্ভুত চেহারার লোক নিজেদের মধ্যে কথাবার্তায় মশগুল ছিল। খবরের কাগজের আড়াল দিয়ে জটা যে ওদের ওপরেই নজর রেখেছে বুঝতে কষ্ট হল না। হিন্দি সিনেমার ভিলেন মানে শয়তানের মতো দেখতে লোকটার মুখে দাড়ি-গোঁফের জঙ্গল, চোখে কালো চশমা, ঠোঁটের কোণে একটা লম্বা সিগারেট নৌকোর দাঁড়ের মতো ঝুলে আছে। কোনাকুনি বসা অন্য লোকটা ঢ্যাঙা, দড়ি পাকানো সিরিঙ্গে চেহারা, বাঁ চোখটা রামট্যারা— ছুঁচোবাজির মতো কোন দিকে যাচ্ছে ধরা যায় না। পুরনো চিনে আমলের ঝোলা গোঁফ। লোকটা মনে হয় দাড়িয়ালের শাকরেদ। আড়চোখে ওদের মাঝে মাঝে দেখে নিচ্ছিলাম আর কান খাড়া রেখেছিলাম কী কথা বলে শোনবার জন্যে।

এ-কথা সে-কথার পর দাড়ি বলল, “তোমার ঘুঘু পাখি ভাগেনি তো?”

ট্যারা-চোখ হায়েনার মতো হেসে উঠল, “ওস্তাদ, ডোন্ট ওরি। বাছাধন একবার যখন ফাঁদে পড়েছেন—”

“ভাবি কি সাধে। গতবার শেষ মুহূর্তে কী রকম হাত ফসকে পালাল মনে আছে তো— বি কশাস, কাকপক্ষীও যেন টের না পায়। টিকটিকি কিন্তু ঘুরঘুর করছিল—” চাপা গলা লোকটার।

“জানি এখনও নজর রেখেছে। তবে আমার এই কাঁচি চোখে ধুলো দেওয়া অত—”

আমার বুকের ভেতরটা ছ্যাঁত করে উঠল, চমকে তাকালাম। ওরা বোধহয় জটাকে চিনে ফেলেছে। টিকটিকি মানে যে ডিটেকটিভ, মানে শখের গোয়েন্দা, গল্পের বই মারফত সে-কথা আমার জানা। কিন্তু খবরের কাগজ-চাপা গোয়েন্দার দিকে সম্ভবত এখন ওদের নজর নেই। এইমাত্র ওদের টেবিলে মোগলাই পরোটা পৌঁছল। ট্যারার উলটো- সোজা দুটো চোখই সেই লোভনীয় ডিশের ওপরে হুমড়ি খেয়ে পড়েছে। ধোঁয়া-ওঠা কষা মাংস উইথ চাটনি-পেঁয়াজ ল্যান্ড করল।

দাড়ি জিভের জলের ঢোক গিলে বলল, “মোদ্দা কথা ছলে-বলে-কৌশলে কাজ হাসিল করা চাই। লিখে দিতে বাধ্য করা। এদিকে দিন কিন্তু ঘনিয়ে এসেছে, হাতে সময় নেই। একেবারে ফিনিশ করে দিতে বলো।”

“তা হলে তো গুরু, শুধু কথায় চিঁড়ে ভিজবে না, কিছু পাত্তি ছাড়তে হবে। আগাম চাই।”

“পাবে। কিন্তু কাজ কদ্দূর?”

“যে রকম দেখে এসেছি, আজ রাতেই মার্ডারটা কমপ্লিট হয়ে যাবে। তারপর তো সব ছকমাফিক, টাইম নেবে না।”

চায়ের দোকানে বসে এরকম রোমহর্ষক আলোচনা শুনছি ভাবাই যায় না। আমার তিন-চার হাত তফাতে বসে দুটো জলজ্যান্ত বদমাশ খুনের প্ল্যান আঁটছে, আমি নিজের কানকে ঠিক বিশ্বাস করতে পারছিলাম না। কে জানে ভুল শুনছি কি না। জটার দিকে তাকালাম। তার চোখদুটো ছানাবড়া, চুলগুলো খাড়া খাড়া হয়ে উঠেছে। বুঝলাম কথাগুলো তারও কানে গেছে।

চা এসে গিয়েছিল, অন্যমনস্ক হয়ে চুমুক দিতে গিয়ে ঠোঁটে ছ্যাঁকা খেলাম, জিভও পুড়ল। ওদিকের টেবিলেও আর কথা নেই, শুধু মোগলাই-কষা মাংসের কষ্টদায়ক শব্দ শুনতে পাচ্ছি। লোভ থেকে রাগ, ডবল রাগ হচ্ছে লোকদুটোর ওপর। হঠাৎ কানে এল, ট্যারা-চোখ চাকুম-চুকুম গলায় বলছে, “স্যার, তা হলে একবার অকুস্থলে চলে আসুন সন্ধের পর, নিজের চোখে অবস্থাটা প্রত্যক্ষ করে যান। আমি আটটা নাগাদ দানাপানি দিতে যাব অবিশ্যি।”

দাড়ি খ্যা খ্যা করে হাসল, ‘ঠিকাচে। কিন্তু তোমার শিকারটিকে তুলেছ কোথায়?”

“রাস্তার ও-ফুটে ব্যাঙ্কবাড়ির তিনতলায়। সাতাশ নম্বর ঘর। চাবি রেখে যাচ্ছি আপনার জন্যে।”

উত্তেজনায় বুকের ভেতরটা গুড়গুড় করে উঠল। যাক এইটুকুই আমাদের জানবার ছিল। এই রেস্তোরাঁ থেকে বিশ-পঁচিশ গজের মধ্যেই এক অসহায় মানুষ মৃত্যুর অপেক্ষায় মুহূর্ত গুনছে কেউ শুনলেও বিশ্বাস করবে না।

জটা রীতিমতো উত্তেজিত হয়ে উঠেছে। অর্থপূর্ণ চোখে সে আমার দিকে তাকাল।

ঘুরঘুট্টি অন্ধকারের মধ্যে চাপা অস্বস্তি আর আশঙ্কায় আড়ষ্ট হয়ে দাঁড়িয়ে আছি। এক-একটা সেকেন্ডকে মিনিট মনে হচ্ছে। আমার এক হাত ব্যাঙ্কবাড়ির দোতলার সিঁড়িতে, অন্য হাত বাড়ি থেকে লুকিয়ে আনা গুপ্তিটার বাঁট শক্ত করে ধরে আছে। কাঠবেড়ালির ল্যাজের মতো পুরুষ্ট গোঁফজোড়া নাকে সুড়সুড়ি দিচ্ছে। এই সশস্ত্র ছদ্মবেশ আমার আদপে পছন্দ না।

আসলে একটু আগেও আলো ছিল। একে রবিবার তায় অফিসবাড়ি বলে একতলা দোতলার সব ঘরগুলোই তালাবন্ধ। সিঁড়িটা নির্জন। দু’জনে সন্তর্পণে তিনতলায় উঠছিলাম এমন সময় ঝপ করে লোডশেডিং হয়ে গেল। আলো নিবে যাওয়ায় ক্ষতি ছিল না বরং এক দিকে সেটা আমাদের পক্ষে সুবিধেরই হত। কিন্তু দেখা গেল বাড়ি থেকে আমরা হাবিজাবি অনেক জিনিসই এনেছি শুধু টর্চ ছাড়া। এই অ্যাডভেঞ্চারে যার খুব জরুরি দরকার ছিল। এই রকমই হয়, অনেক বুদ্ধির খেলা খেলেও ছোট্ট একটা ভুলের জন্যে খুনির যেমন ভরাডুবি হয় গোয়েন্দাদেরও তেমনি।

জটা রাস্তা থেকে দেশলাই কিনে আনতে গেছে, কখন তার ফিরে আসার কথা, কিন্তু আসছে না। ও কি কোনও রকম বিপদে পড়ল? শত্রুর হাতে ধরা পড়ে যায়নি তো?

ফিরে যাব যাব ভাবছি এমন সময় সিঁড়ির তলায় ফস করে কেউ দেশলাই জ্বালল, তারপরে মোম। আমি ঝুঁকে পড়ে সেই মোমের আলোয় মুখে চাপ-দাড়ি সাঁটা জটাকে দেখতে পেলাম। ও মোমটাকে হাতের আড়াল দিয়ে তরতর করে ওপরে উঠে এল।

চাপা গলায় শুধাল, “কেউ আসেনি তো?”

আমি ঘাড় নাড়লাম। তারপর দু’জনে তরতর করে উঠে গেলাম তেতলায়। একদম ফাঁকা দেখে স্বস্তি পেলাম। টানা করিডোরের এক কোণে সাতাশ নম্বর ঘরখানা খুঁজে পেতে দেরি হল না। দরজার হুড়কোয় একটা ছোট্ট তালা। আমি মোমবাতি ধরে দাঁড়িয়ে চারপাশে নজর রাখলাম। জটা তার কাঁধের ঝোলা থেকে চাবির থলো বের করে খুটখাট কাজে লেগে গেল। চাবির পর চাবি ঢুকিয়ে অক্লান্ত হাতে চেষ্টা করে গেল। যত সময় যাচ্ছে আমার বুকের ভেতর তত ঢিপঢিপ শব্দ তালে এবং ওজনে বাড়ছে।

বেয়াড়া তালাটা কিন্তু কিছুতেই মুখ খুলল না। মরিয়া হয়ে গিয়ে জটা শেষ পর্যন্ত পকেট-হাতুড়ির রডটা তালার আংটার মধ্যে ঢুকিয়ে প্রাণপণে মোচড় দিল। ঘটাং শব্দ করে তালাটা ভেঙে যেতেই আমরা ঝড়ের বেগে দরজা ঠেলে ভেতরে ঢুকলাম, আমার হাতে খাপ-খোলা গুপ্তি সরু তরোয়ালের মতো ধরা, জটার হাতে একটা স্টিলের হান্টার। কিন্তু ঘরের মধ্যে হাত-পা-মুখ বাঁধা কাউকে দেখতে পেলাম না। ব্যাটারি বাতির আলোয় টেবিলে বসে একটা লোক বোধহয় কিছু লিখছিল, সে আমাদের মূর্তি দেখে ভয়ে লাফিয়ে উঠল। আমরা দু’জনেই চাপা গলায় একসঙ্গে বলে উঠলাম, “প্রাণে বাঁচতে চান তো এই মুহূর্তেই পালান। শিগগির!”

কথাটা শেষ করেছি কি করিনি চোখ ধাঁধিয়ে ঘরের ইলেকট্রিক আলো জ্বলে উঠল। আর চমকে যাওয়া সেই মুহূর্তের ফাঁক দিয়ে ওই বোকা ভিতু ভালমানুষ চেহারার লোকটা গুগলি বলের মতো যেন আমাদের উইকেট ভেদ করে বেরিয়ে গেল। প্রাণের ভয় মানুষের স্পিড এত বাড়িয়ে দেয় জানা ছিল না। ঘরের দরজা, করিড়োর, সিঁড়ি— সব পেরিয়ে লোকটা বোধকরি ওভার বাউন্ডারি হয়েছে— মানে রাস্তায় পৌঁছে গেছে।

এগিয়ে গিয়ে টেবিলে দেখলাম টেবিলের ওপর দিস্তেখানেক লেখা কাগজ, তার ওপর লোকটার ক্যাপ খোলা কলমটা পড়ে আছে। সদ্য শেষ করা একটা উপন্যাস ‘খুনের পরে খুন’। পাশে কয়েকটা রহস্য রোমাঞ্চ পত্রিকা থাক দিয়ে রাখা, যার একটার নাম— টিকটিকি। বেকুব চোখে আমরা দু’জনে মুখ চাওয়াচাওয়ি করলাম। কারণ উপন্যাসের পাণ্ডুলিপির মাথায় যাঁর নাম সইটার কালি তখনও ভাল করে শুকোয়নি, তিনি আমাদের রক্তজল-করা জনপ্রিয় লেখক ভীমভবানী সেন। এই মুহূর্তে পলাতক, ফেরার।

১৩ জুলাই ১৯৮৩

অলংকরণ: দেবাশিস দেব

heading1 = কালো কুকুর – সৈয়দ মুজতবা সিরাজ

কালো কুকুর – সৈয়দ মুজতবা সিরাজ

সেবার শরৎকালে একদিন গোয়েন্দাপ্রবর কর্নেল নীলাদ্রি সরকার একথা-ওকথার পর হঠাৎ বললেন, “ডার্লিং! তোমার কি ছিপে মাছধরার নেশা আছে?”

শুনে একটু মনমরা হয়ে বললুম, “হুঁ, ছিল। ভীষণ ছিল। কিন্তু দৈনিক সত্যসেবকে ঢোকার পর সারাক্ষণ খবরের পেছনে দৌড়ুব, নাকি ছিপ ফেলে জলের ধারে বসে থাকব?”

“থাকবে— যদি ছিপ ফেলে জলের ধারে বসে থেকেও তোমার কাগজের জন্য তোফা কোনও খবর জোটে।” বলে ধুরন্ধর বৃদ্ধ মুচকি হেসে সাদা দাড়িতে আঙুলের চিরুনি টানতে থাকলেন।

অবাক হয়ে বললুম, “ব্যাপারটা কী বলুন তো?”

কর্নেল বললেন, “মুর্শিদাবাদে রোশনিবাগ নামে একটা জায়গা আছে। সেখানে একটা প্রকাণ্ড ঝিলে নাকি পুরনো আমলের বিশাল সব মাছের আড্ডা। কিন্তু সম্প্রতি ওই ঝিলে নাকি পিশাচের উপদ্রব হয়েছে। যে ছিপ ফেলতে একলা যায়, সে আর বাড়ি ফেরে না।”

“বলেন কী?”

“একটা ব্যাপার বোঝা যায়। ছিপ ফেলে মাছ ধরতে বড় একাগ্রতার দরকার। ফাতনার দিকে চোখ রেখে বসে থাকতে হয়। আর সেই সুযোগে পিশাচ পেছন থেকে পা টিপে টিপে এসে তাকে ধরে।”

“আপনি বিশ্বাস করেন এ-কথা?” হাসতে হাসতে বললুম, “পিশাচ বলে সত্যি কি কিছু আছে নাকি?”

কর্নেল গম্ভীর হয়ে বললেন, “জানি না। তবে ওখানকার লোকে নাকি পিশাচটাকে দেখেছে।”

“কেমন চেহারা তার?”

“কুকুরের মতো। কালো একটা কুকুরের বেশে সে আসে। তারপর আচমকা পেছন থেকে ঝাঁপিয়ে পড়ে গলা কামড়ে ধরে। টানতে টানতে নিয়ে যায়।”

জেদ চড়ে গেল মাথায়। বললুম, “ঠিক আছে। তা হলে কালই আমাকে নিয়ে চলুন সেখানে। যত সব আজগুবি গল্প!”

পরদিন ভোরে জিপে রওনা হয়ে দুপুরের মধ্যে আমরা রোশনিবাগ পৌছে গেলুম। নবাবি আমলের সমৃদ্ধ আধাশহুরে গ্রাম। আমরা উঠলুম সেচ দফতরের বাংলোয়। ঝিলটা বাংলো থেকে দু’কিলোমিটার দূরে জঙ্গুলে পরিবেশে রয়েছে। আসলে এটা গঙ্গারই পুরনো একটা খাত। ঝটপট খাওয়া সেরে ছিপ নিয়ে বেরিয়ে পড়লুম। আসার সময় চৌকিদার পইপই করে বারণ করল, যেন দু’জনে সবসময় কাছাকাছি থাকি। নইলে পিশাচের পাল্লায় পড়ব।

কিন্তু একলা না হলে পিশাচটা আসবে না। তাই হাসতে হাসতে কর্নেলকে বললুম, “আপনি বরং পাখি-প্রজাপতির খোঁজে ঘুরতে থাকুন। আমি পিশাচটার প্রতীক্ষা করি।”

কর্নেলও হেসে বললেন, “তুমি না বললেও আমি জলের ধারে বসে থাকতে রাজি হতুম না জয়ন্ত!” তারপর বাইনোকুলারটা চোখে রেখে গাছপালায় পাখি খুঁজতে থাকলেন। যখন চার এবং ছিপ ফেলে জলের ধারে বসেছি, তখন উনি জঙ্গলের ভেতর অদৃশ্য হয়ে গেছেন। এবার কিন্তু একটু গা-ছমছম করতে থাকল। বারবার পিছনে ঘুরে দেখে নিচ্ছি। বুদ্ধি করে সঙ্গে একটা লোহার রড এনেছিলুম। সেটা পাশে রেখে ফাতনার দিকে চোখ রেখে বসে আছি। বুজকুড়ি উঠতে শুরু করেছে। চারে মাছ আসার লক্ষণ এটা। ফাতনা নড়লেই খ্যাঁচ মারব। কিন্তু তারপরই পেছনে গরগর গর্জন শুনে চমকে উঠলুম। ঝটপট ঘুরে দেখি, সত্যি একটা কালো কুকুর— বীভৎস হাঁ করে চাপা গর্জন করছে সে। তার লাল মুখের দাঁতগুলো ঝকমক করছে হিংস্রতায়। ক্রুর কুতকুতে চোখে হিংসা ঠিকরে পড়ছে। লকলকে জিভ থেকে ফোঁটায় ফোঁটায় কি রক্ত ঝরছে? একলাফে রড়টা বাগিয়ে ছুটে গেলুম মরিয়া হয়ে।

কুকুরটা পিছিয়ে গেল। তারপর পালাতে থাকল। কিন্তু রাগে আমার তখন মাথার ঠিক নেই। ওর মাথাটা রডের বাড়ি মেরে দু’ফাক না করে ফিরছি না— যা থাকে বরাতে। উঁচু-নিচু গাছপালা, কাঁটাঝোপ, তারপর চষা খেত, ঘাসে ঢাকা খোলামেলা পোড়ো জমি পেরিয়ে প্রাণীটা ছুটে চলেছে। আমিও ছুটে যাচ্ছি। মাঝে মাঝে সে পেছনে ঘুরে যেন আমাকে দেখে নিচ্ছে এবং ক্রুর মুখভঙ্গি করে গর্জাচ্ছে। কাঁটায় আমার প্যান্টশার্ট ততক্ষণে ফর্দাফাঁই অবস্থা। জুতোয় জলকাদা লেগেছে প্রচুর। একখানে শুকনো লতাপাতায় জড়িয়ে আছাড়ও খেলুম। তারপর মনে হল, কে আমার নাম ধরে ডাকছে, “জয়ন্ত! জয়ন্ত!” সম্ভবত কর্নেল ব্যাপারটা দেখতে পেয়েছেন। আমি কান করলুম না। কালো কুকুরটা মিটার-পঁচিশেক দূরত্বে আমার দিকে ঘুরে দাঁড়িয়ে আছে। তেমনি রক্তমাখা মুখ। কুতকুতে জ্বলন্ত চোখ। জিব থেকে ফোঁটা ফোঁটা যেন রক্ত ঝরছে। আবার হুংকার দিয়ে দৌড়লুম। পিশাচ হোক আর যাই হোক, আজ ওর একদিন কি আমার একদিন।

গাছপালার ফাঁক দিয়ে রেললাইন দেখা যাচ্ছিল। সামনে ভাঙাচোরা একটা বাড়িও দেখতে পেলুম। তা হলে বোধকরি রোশনিবাগ স্টেশন-বাজারের পেছনদিকটায় এসে পড়েছি।

কালো কুকুরটা বাড়িটার কাছে গিয়ে অদৃশ্য হল। বাড়িটার কাছে যেই এসেছি, এক অদ্ভুত কাণ্ড শুরু হল। আচমকা চারদিক থেকে কারা আমাকে খুদে হাতে যাচ্ছেতাই চিমটি কাটতে থাকল। চোখ বুজে কুঁজো হয়েছিলুম, তারপর রডটা তুলে বাঁইবাঁই করে ঘোরাতে ঘোরাতে চোখ খুলে দেখি, একঝাঁক চামচিকের পাল্লায় পড়েছি। চামচিকে যে এমন চিমটি কাটতে জানে, কে জানত! দ্বিগুণ জোরে রডটা ঘুরিয়ে ঘুরিয়ে চামচিকেগুলো ভাগিয়ে দেবার চেষ্টা করলুম। কিন্তু খুদে জীবগুলো সমানে হামলা চালিয়ে যেতে থাকল। তখন হার মেনে দৌড়ে গিয়ে সামনের ভাঙা ঘরটার ভেতর ঢুকে পড়লুম।

চামচিকের ঝাঁকটা সেখানেও ঢুকে হামলা করল। বাড়িটার কোনও ঘরে দরজা-জানলা বলতে কিছু নেই। সব কারা হয়তো খুলে নিয়ে গেছে। এ-ঘর থেকে ও-ঘর, তারপর আরেকটা ঘর— কোনও ঘরের ভেতর জঙ্গল গজিয়েছে এবং ছাদ ভাঙা, কড়িকাঠ ঝুলে রয়েছে। শেষে যে ঘরটার সামনে গেলুম, তার দরজা আস্ত আছে। দরজাটা খোলা। ভেতরে আসবাবপত্র দেখা যাচ্ছিল। হাঁফাতে হাঁফাতে সে-ঘরে ঢুকেই দরজা বন্ধ করে দিলুম।

তারপর ঘুরে দেখি, ঢ্যাঙা-শুঁটকো চেহারার এক বৃদ্ধ ভদ্রলোক দাঁড়িয়ে আছেন খাটের পাশে এবং আমার দিকে কেমন চোখে তাকিয়ে আছেন, ঠোঁটের কোনায় হাসিটাও যেন অস্বস্তিকর। ভদ্রলোকের পরনে ধুতি-পাঞ্জাবি, হাতের আঙুলে কয়েকটা পলা-বসানো আংটি। একমাথা সাদা চুল।

কিন্তু তার চেয়ে অস্বস্তিকর, ওঁর হাতে একটা চকচকে ছুরি।

আমি কিছু বলার আগেই উনি ঘড়ঘড়ে গলায় বললেন, “রডটা দেখি।” তারপর আমার কাছে এসে হাত থেকে রডটা প্রায় ছিনিয়ে নিলেন। পাগল নয় তো? আমি একটু ভ্যাবাচ্যাকা খেলুম। উনি রডটা জানলা গলিয়ে ছুড়ে ফেললেন। কিন্তু ঠোঁটের কোনায় সেই হাসিটা লেগে আছে। চেহারায় কেমন ঠান্ডা হিংসার ছাপ। ভয়ে ভয়ে এবং অপ্রস্তুত মুখে বললুম, “আপনার ঘরে ঢুকে পড়ার জন্য ক্ষমা করবেন। চামচিকের পাল্লায় পড়ে…”

কথা কেড়ে ভদ্রলোক খিকখিক করে হেসে বললেন, “খুব জ্বালিয়েছে বুঝি? তা ওদের পাল্লায় পড়লেন কীভাবে?”

“একটা কালো কুকুর তাড়া করে আনছিলুম। ঝিলে ছিপ ফেলে বসে ছিলুম। কোত্থেকে ওই কুকুরটা গিয়ে ঝামেলা করছিল।”

ভদ্রলোক ওপাশে ঘুরে বললেন, “দেখুন তো, এই কুকুরটা নাকি।”

দেখেই চমকে উঠলুম। এতক্ষণে চোখের দৃষ্টি পরিষ্কার হয়েছে। ঘরটা বেশ বড়। কোনার দিকে একটা বেদির মতো উঁচু জায়গায় সেই সাংঘাতিক চেহারার কালো কুকুরটা দাঁড়িয়ে আছে চারপায়ে। সেই হিংস্র মুখভঙ্গি। রক্তলাল হাঁ-করা মুখ। ধারালো দাঁত আর লকলকে জিভ।

কিন্তু আশ্চর্য, কুকুরটা মমির মতো স্থির। শুধু তার হিংসুটে চোখদুটো জ্বলজ্বল করছে। আমার দিকেই তাকিয়ে আছে। যেন এখনই ঝাঁপিয়ে পড়বে আমার ওপর।

ভদ্রলোক হাসলেন আবার। চোখ নাচিয়ে বললেন, “কী মনে হচ্ছে? সেই কুকুরটা না?”

গলা শুকিয়ে গেছে আতঙ্কে। বললুম, “কিন্তু ওটা তো মনে হচ্ছে স্টাফ-করা একটা কুকুর!”

“হ্যাঁ। আমার প্রিয় কুকুর জনি। মৃত্যুর পর ওর চামড়া ছাড়িয়ে নিয়েছিলুম। তারপর কাঠের গুঁড়ো, তুলো, স্পঞ্জ এসব জিনিস স্টাফ করে ওর চেহারাটা ফিরিয়ে এনেছি। দারুণ জ্যান্ত দেখাচ্ছে, না?”

সায় দিয়ে বললুম, “দেখাচ্ছে। কিন্তু…”

“কিন্তু কীসের এতে?” ভদ্রলোক এগিয়ে গিয়ে কুকুরটার পিঠে হাত রাখলেন। “আমি ট্যাক্সিডার্মি অর্থাৎ চামড়াবিদ্যায় দক্ষতা অর্জন করেছি। এ তার যৎকিঞ্চিৎ নমুনা। আপনি চামচিকের কথা বলছিলেন। দেখুন তো, ওই চামচিকেগুলো নাকি?”

দেয়ালের দিকে তাকিয়ে আবার আমার চমক জাগল। সাদা দেয়ালের গায়ে একঝাঁক চামচিকে সেঁটে রয়েছে। জ্বলজ্বলে নীল চোখ তাদের। দেখতে দেখতে শরীর হিম হয়ে গেল।

ভদ্রলোক হাত বাড়িয়ে একটা চামচিকে তুলে হাতের তালুতে রেখে বললেন, “ভীষণ জ্যান্ত দেখাচ্ছে, তাইনা? যদি ছুরি দিয়ে কাটি, রক্ত বেরুতেও পারে, বলা যায় না।”

বললুম, “ট্যাক্সিডার্মিতে সত্যি আপনার অসাধারণ দক্ষতা। কিন্তু ওরা তো মৃত।”

‘হ্যাঁ— আপাতদৃষ্টে মৃত।” বৃদ্ধ আবার মুচকি হেসে চোখ নাচিয়ে বললেন, “কিন্তু ওরা জীবিত হতে পারে। সেটাই আমার ট্যাক্সিডার্মির নতুন দিক। আশা করি, তার পরিচয় চমৎকারভাবে পেয়েছেন। এবার আসুন, আপনাকে আরেকটা জিনিস দেখাই।”

কালো কুকুরটার পাশ দিয়ে ভয়ে ভয়ে এগিয়ে ওঁকে অনুসরণ করলুম। পাশের ঘরে ঢুকলে উনি দরজাটা এঁটে দিলেন। অস্বস্তিটা বেড়ে গেল। বৃদ্ধ এ-ঘরের জানালা দুটো খুলে দিয়ে বললেন, “এবার একে দেখুন।”

যা দেখলুম, আতঙ্কে আমার মাথা ঘুরে উঠল। তেমনি বেদির ওপর দাঁড়িয়ে আছে একটা লোক— পরনে প্যান্ট-শার্ট, পায়ে জাঙ্গলবুট আমারই মতো, হাতে একটা মাছধরা ছিপ এবং কাঁধে কিটব্যাগ। একেবারে জ্যান্ত দেখাচ্ছে তাকে। নিষ্পলক চোখে তাকিয়ে আছে, ঠোঁটে একটু হাসি। আমার মুখ দিয়ে বেরিয়ে গেল, “সর্বনাশ!”

“সর্বনাশ কীসের?” বৃদ্ধ চোখ কটমট করে বললেন। “মানুষ মরণশীল। তার শরীর একদিন গলে পচে নষ্ট হয়ে যায় প্রাকৃতিক নিয়মে। হিন্দুরা অবশ্য চিতার আগুনে পুড়িয়ে ফেলে। এই লোকটার শরীরও ধ্বংস হয়ে যেত। অথচ ওকে আমি অমরত্ব দিয়েছি। কখনও সখনও ওর ছিপ ফেলা নেশার কথা বিবেচনা করে ওকে ঝিলে ছিপ ফেলতে যেতেও অনুমতি দিই। যাই ভাবো আমাকে, আমি কিন্তু এসব ব্যাপারে খুব উদার।”

ভয়ে ভয়ে সায় দিলুম। “আজ্ঞে হ্যাঁ। তা তো বটেই।”

বৃদ্ধ হঠাৎ হাত বাড়িয়ে খপ করে আমার হাত ধরে চাপা গলায় বললেন, “তুমি অমরত্ব চাও না?”

আঁতকে উঠে হাত ছাড়াবার চেষ্টা করে বললুম, “না, না! হাত ছাড়ুন আপনি।”

বৃদ্ধের গায়ে প্রচণ্ড জোর। আর হাতটাও কী ভীষণ ঠান্ডা হিম। রক্ত জমে যাচ্ছিল। খিকখিক করে হাসতে হাসতে বললেন, “তেমন কিছু যন্ত্রণা হবে না। জাস্ট একটু মাথা ঘুরবে। গায়ে মলম মাখিয়ে দিয়ে চামড়াটা ছাড়িয়ে নেব। তারপর তোমার চামড়ার ভেতরে কাঠের গুঁড়ো, তুলো, স্পঞ্জ ঠেসে দেব। ব্যস। অমর হয়ে যাবে।”

বলে কী! আমার জ্যান্ত শরীরের চামড়া ছাড়িয়ে নেবে আর তেমন কিছু যন্ত্রণা হবে না। প্রচণ্ড আপত্তি জানিয়ে বললুম, “আমি অমর হতে চাইনে। হাত ছেড়ে দিন।”

বুদ্ধের চোখ দুটো জ্বলে উঠল। “দেখো বাপু, তোমার এমন সুন্দর চামড়ায় খুঁত হবে বলে ছুরির খোঁচা মারছিনে। এর আগে এমনি করে গোটাতিনেক চামড়া নষ্ট করেছি। বরবাদ হয়ে গেছে এক্সপেরিমেন্ট। জনার্দন বকশির এক কথা। নড়লেই খোঁচা খাবে। যাও, টেবিলে শুয়ে পড়ে লক্ষ্মী ছেলের মতো।”

তা হলে এই পাগলা ট্যাক্সিডার্মিস্টের নাম জনার্দন বকশি? কাতুতি-মিনতি করে বললুম, “প্লিজ জনার্দনবাবু! আমাকে ছেড়ে দিন। আপনার এক্সপেরিমেন্ট তো সফল হয়েছে। আর কেন?”

জনার্দন বকশি খিকখিক করে হেসে বললেন, “আহা, ভয় নেই। ভয় নেই। টেরই পাবে না।” তারপর সম্ভবত মলমের বোতল আনতে যেই ঘুরেছেন এবং হাতটা একটু আলগাও হয়েছে, এক ধাক্কায় ছাড়িয়ে নিয়ে দরজা খুলে একলাফে পাশের ঘরে গিয়ে পড়লুম। তারপর একেবারে বাইরে।

ভুতুড়ে চামচিকেগুলো হামলা করল আবার। পেছনে সেই কালো কুকুরটাও গর্জে তেড়ে এল কোথ্থেকে। আমি চোখ বুজে নাক-বরাবর দৌড় দিলুম। কিছুটা এগিয়ে একটা গাছের শেকড়ে ঠোক্কর খেয়ে পড়তেই কুকুরটা আমাকে বাগে পেল। বিকট গর্জন করে ঝাঁপ দিল সে। সেই সঙ্গে যেন আকাশ ফাটানো একটা শব্দও কানে এল।

ভয়ের চোটে অজ্ঞান হয়ে গেলুম সেই মুহূর্তে।…

যখন জ্ঞান হল, তাকিয়ে দেখি বাংলোয় শুয়ে আছি। আলো জ্বলছে। বিছানার পাশে বসে আছেন। আমার বৃদ্ধ বন্ধু। একটু হেসে বললেন, “আশা করি সুস্থ হয়েছ ডার্লিং! না—না, অমন করে চারপাশে তাকিয়ে দেখার কিছু নেই। জনার্দন বকশির কালো অ্যালসেশিয়ানটাকে বাধ্য হয়ে গুলি করে মেরেছি।”

অবাক হয়ে বললুম, “কিন্তু এটা তো সত্যি সত্যি ভূত অথবা পিশাচ! কারণ বকশিবাবু ওর মরা দেহটা স্টাফ করে রেখেছেন দেখেছি।”

“বকশির দুটো কুকুর ছিল। দেখতে একইরকম। কোনও কারণে একটা কুকুর মারা পড়লে তাকে সে স্টাফ করে রেখেছিল। আর দ্বিতীয় কুকুরটাকে সে মানুষের মাংস খাওয়ানো শিখিয়েছিল। চামড়া ছাড়িয়ে মাংসগুলো খেতে দিত।”

“কিন্তু চামচিকেগুলো?”

কর্নেল হাসতে হাসতে বললেন, “কিছু চামচিকে মেরে বকশিবাবু স্টাফ করে রেখেছিল বটে। তবে তোমার ওপর হামলা করেছিল যারা, তারা ভূত নয়। জ্যান্ত চামচিকে। তাদেরও সে মানুষের মাংস খাওয়ানো শেখাত। যাই হোক, তোমার মাংস খুবলে নিতে পারেনি ওরা। খুব লাফালাফি করেছিলে কিনা।”

“ওই পাগলা খুনিটাকে ধরিয়ে দিন এবার পুলিশের হাতে!”

“দিয়েছি। এতক্ষণ সে থানার লক-আপে।” বলে কর্নেল উঠে দাঁড়ালেন। টেবিল থেকে এক গ্লাস গরম দুধ এনে বললেন, “খেয়ে নাও ডার্লিং। গায়ে জোর পাবে। কাল সকালে আবার গিয়ে ঝিলে ছিপ ফেলতে আশা করি আর ভয় পাবে না। আমার ধারণা, ঝিলের মাছগুলো বেশ বড়ই।”

১০ অগস্ট ১৯৮৩

অলংকরণ: অনুপ রায়

heading1 = নীলশার্ট, লালগেঞ্জি – অশোক বসু

নীলশার্ট, লালগেঞ্জি – অশোক বসু

মাঝারি বয়সের নীলশার্ট পরা, মোটাসোটা লোকটা নিজেকে যতই স্বাভাবিক দেখাবার চেষ্টা করুক না কেন, আমি ঠিকই বুঝতে পারছিলাম ওগুলো সবই তার ওপর ওপর সাজানো ব্যাপার। আমি আর ছোটকা যে-বাসে শিলিগুড়ি থেকে ফিরছিলাম, সেই বাসে সেও যাচ্ছিল। ঠিক আমাদের সামনের সারির সিটে জানলার ধারে বসে খবরের কাগজ পড়ছিল। খবরের কাগজ পড়াটা যে নেহাতই একটা ভান, সেটা বুঝে নিতে আমার মোটেই অসুবিধে হচ্ছিল না। বেশ বুঝতে পারছিলাম সে ভেতরে ভেতরে কোনও চাপা উত্তেজনা বোধ করছে। কোনও স্টপে গাড়ি থামলেই সে সতর্ক হয়ে যাত্রীদের ওঠা-নামা লক্ষ করছিল। যেন ভয় পাওয়ার মতো কেউ আছে কি না দেখে নিচ্ছিল।

লোকটাকে দেখে এত কথা আমার মনে হত না, যদি-না কয়েকদিন আগের শিলিগুড়ির সোনার দোকানের দুর্ধর্ষ ডাকাতির কথা আমার জানা থাকত। ওই ডাকাতিতে স্বর্ণময়ী জুয়েলারির দরোয়ান আর এক কর্মচারীকে খুন করে ডাকাতরা লাখখানেক টাকার সোনার গয়না নিয়ে পালিয়ে যায়। কেউ ধরা না পড়লেও ছোটকার মুখে শুনেছিলাম ডাকাতরা শিলিগুড়ির আশেপাশের লোক বলে পুলিশ সন্দেহ করছে।

এতসব কথা ছোটকা কিন্তু জানত না। আমিও নীলশার্টের কথা ছোটকাকে এতক্ষণ বলিনি। কিন্তু বাসটা শিলিগুড়ি থেকে কয়েক মাইল দূরে ফুলবাড়ি আসতেই লোকটা যা কাণ্ড করল, ছোটকাকে না বলে থাকতে পারলাম না। ফুলবাড়িতে গাড়ি থামতেই সে উঠে দাঁড়াল, ব্যাগটা হাতে নিল, তারপর নামবে বলে সামনের দিকে যেতে গিয়েই একজনকে বাসে উঠতে দেখে থেমে গেল। আমি দেখলাম সে আবার নিজের জায়গায় চটপট বসে পড়ে কাগজটা ফের ব্যাগ থেকে বের করে নিয়ে নিজের মুখটা আড়াল করল। আর যাকে দেখে সে এত কাণ্ড করল, সেই লোকটা কিন্তু এসব কিছুই দেখেনি। বসবার জায়গা ছিল না বলে সে হ্যান্ডেল ধরে দাঁড়িয়ে রইল। ছোটকার বয়েসি পাতলা চেহারার এই লোকটা কালো ফুলপ্যান্ট আর লালগেঞ্জি পরে থাকলেও আমি মনে মনে তাকে পুলিশের ড্রেস পরিয়ে দিয়ে দেখলাম যে দিব্যি মানিয়ে যাচ্ছে।

ছোটকা সামনের দিকে তাকিয়ে চাপা গলায় বলল, “কে, কোন লোকটার কথা বলছিস?”

আমি বললাম, “ওই যে জানলার ধারে বসে কাগজ পড়ছে। গুন্ডা-গুন্ডা দেখতে, নীলশার্ট…”

এপাশ থেকে লোকটার মুখ পুরো দেখা যাচ্ছিল না। ছোটকা একটু ঝুঁকে দেখল। আর দেখেই ছোটকার কপালে কয়েকটা ভাঁজ পড়ল। অস্ফুট গলায় শুধু বলল, “আরে!”

মনে হল লোকটা খুব মার্কামারা। ছোটকা তাকে চিনে ফেলেছে। ছোটকার মুখ গম্ভীর। আমি কিছু বলবার আগেই বাসের সামনের দিকে তাকিয়ে বলল, “আর পরে যে লোকটা উঠেছে?”

লালগেঞ্জি পরা লোকটাকেও তখন পুরো দেখা যাচ্ছিল না। গাড়িতে ভিড় বেশি বলে অনেকেই দাঁড়িয়ে আছে। লালগেঞ্জির সামনে-পেছনে তখন অনেক লোক। এমনিতেই সময়টা বিকেলের শেষাশেষি, গাড়ির মধ্যে অল্প আলো, তবু আমি ভিড়ের মধ্যে থেকে লোকটাকে ঠিক খুঁজে নিয়ে ছোটকাকে দেখালাম।

“ওই যে, চশমাপরা লোকটার সামনে দাঁড়িয়ে আছে। লাল গেঞ্জি, ইয়া গোঁফ।”

তখনই লালগেঞ্জিকে এত ভিড়ের মধ্যে থেকেও ফাঁক দিয়ে আমাদের দিকে তাকিয়ে থাকতে দেখলাম। ছোটকা আমার পায়ে একটা ছোট্ট চিমটি কাটল। ইঙ্গিতটা বুঝতে পেরে আমিও অমনি অন্যদিকে চোখ ফিরিয়ে নিলাম। ছোটকাও জানলার বাইরে তাকিয়ে রইল। যেন এতক্ষণ সে বাইরের দৃশ্য দেখতেই মগ্ন।

ছোটকা নিচু গলায় বলল, “গোঁফটা কিন্তু দেখবার মতো। আর্মির লোকদের এরকম গোঁফ থাকে।”

একটু পরে গাড়ির আলো জ্বলে উঠতেই আমি আবার সামনের দিকে তাকালাম। লালগেঞ্জির চোখ অন্যদিকে। জনে জনে যেন সন্ধানী-দৃষ্টি ফেলে দেখে নিচ্ছে, যাদের খুঁজছে তেমন কেউ আছে কি না। ছোটকার মুখে শুনেছিলাম পুলিশ নাকি হন্যে হয়ে এখন ডাকাতদের খুঁজে বেড়াচ্ছে। আমি সাবধান হয়ে গেলাম। কী জানি লোকটা যদি আবার দেখে যে আমি তার দিকে তাকিয়ে আছি, তবে হয়তো আমাকেই কিছু সন্দেহ করে বসবে। থানা-পুলিশের নাম শুনলেই আমার বুকের ভেতর ঢিবঢিব করে।

ছোটকা ফিসফিস করে বলল, “ঠিক ধরেছিস তপু, খুবই সন্দেহজনক ব্যাপার।” ছোটকা এবার নীলশার্টের দিকে তাকাল। তখনও নীলশার্টের মুখের সামনে খবরের কাগজটা ধরা। এত অল্প আলোতে যে কাগজের লেখাগুলো মোটেই ভাল করে পড়া যায় না, সেটা হয়তো তার খেয়ালই নেই। ছোটকা তার দিকে তাকিয়ে আবার বলল, “মনে হচ্ছে শিলিগুড়ির ডাকাতির কেসের সঙ্গে কোনও সম্পর্ক আছে। না, সেটা টেক-আপ করতে হচ্ছে তপু।”

আমি বুঝলাম ছোটকার মধ্যে দারুণ টেনশন এসে গেছে। শখের গোয়েন্দাগিরিতে ছোটকা ভীষণ উৎসাহী। যদিও কাগজে-কলমে এখনও কোনও গোয়েন্দাগিরিতে সে হাত দেয়নি, তবু মনে করে অদূর ভবিষ্যতে সে নামকরা ডিটেকটিভ হয়ে উঠবে। হরদম সে ডিটেকটিভ বই পড়ে আর খবরের কাগজে খুন ডাকাতি চুরির খবর থাকলেই সে নিজের মনে মনে অপরাধীর পেছনে ধাওয়া করে। ছোটকার যুক্তিগুলো অনেক সময় আমাকেও ভাবিয়ে তোলে।

আমার মধ্যেও তখন বিরাট উত্তেজনা। ব্যাপারটা যদি সত্যিই তাই হয়, তবে সেই দারুণ থ্রিলিং ব্যাপারটা আমিই প্রথম ছোটকাকে ধরিয়ে দিয়েছি। মনে মনে কিছুটা আত্মপ্রসাদ লাভ করলেও সঙ্গে সঙ্গে সতর্কও হয়ে উঠলাম। ডাকাতরা নাকি খুব বেপরোয়া হয়। দরকার পড়লে আরও দু’-চারটে খুনখারাপি করা ওদের কাছে জলভাতের মতো ব্যাপার। আমি নীলশার্টের দিকে এক পলক দেখে নিয়ে বললাম, “কিন্তু ডাকাতটার কাছে নিশ্চয়ই রিভলভার আছে। বেকায়দা দেখলে সোজা চালিয়ে দেবে।”

ছোটকা লালগেঞ্জির দিকে তাকিয়ে বলল, “সাদা পোশাকে থাকলেও পুলিশ কখনও বিনা অস্ত্রে থাকে না। আর জানবি, ভয় পেলে কক্ষনও ভাল কাজ হয় না। ক্রিমিনালদের ধরার ব্যাপারে পুলিশকে সাহায্য করা প্রত্যেক নাগরিকের কর্তব্য।”

আমি কিছু বলতে গিয়েও থেমে গেলাম। নীলশার্ট তখন কাগজটা একটু সরিয়ে দিয়ে লাল গেঞ্জিকে দেখছিল। ওর চুরি করে দেখার ভঙ্গিটাই ওকে আরও বেশি সন্দেহভাজন করে তুলল। একটু দেখেই লোকটা আবার কাগজের আড়ালে মুখ লুকিয়ে ফেলল। আমি লালগেঞ্জির দিকে তাকালাম। তাকিয়েই চমকে উঠলাম। দেখলাম সে চিন্তিত মুখে নীলশার্টের কাগজ-পড়া দেখছে। মনে হল সে কিছু সন্দেহ করছে। আমি উত্তেজিতভাবে ছোটকাকে আঙুল দিয়ে খোঁচা দিলাম। কিন্তু বুঝলাম ছোটকাও সবদিকে নজর রেখেছে। নিচু গলায় বলল, “লোকটা পরের স্টপেই পালাবে। তার আগেই তাকে ধরতে হবে।”

বলেই ছোটকা উঠে দাঁড়াল। সামনের সিটের কাছে গিয়ে কিছু বলবে বলে নীলশার্টের দিকে তাকাল। সে কী, ছোটকা এক্ষুনি লোকটাকে চ্যালেঞ্জ করে বসবে নাকি! আমি দমবন্ধ করে অপেক্ষা করে থাকলাম। বাসভরতি এত লোক, কিন্তু কেউ ঘুণাক্ষরেও জানে না যে বাসের মধ্যে কী এক রোমহর্ষক সাংঘাতিক ঘটনা ঘটতে চলেছে।

কিন্তু ছোটকা সেসব কিছু করল না। নীলশার্টের দিকে হাত বাড়িয়ে খুব ভদ্রভাবে বলল, “কাগজটা দেবেন একটু?”

নীলশার্ট ছোটকাকে দেখে কেমন যেন বিস্মিত মুখ করল। কিছু না-বলে কাগজটা এগিয়ে দিল ছোটকার দিকে। ছোটকা কাগজ নিয়ে এসে আবার আমার পাশে বসল।

কাগজ চাইবার নামে ছোটকা যে লোকটার মুখ ভাল করে দেখে নিল, সেটা আমি ভাল করেই জানি। তবু ছোটকার মতো বুদ্ধিমান লোক কেন যে বোকার মতো এমন কাজ করল বুঝাতে পারলাম না। অপরাধীর মন নাকি সব সময়েই সন্দেহপ্রবণ থাকে। ছোটকার হাবভাবে সে নিশ্চয়ই সাবধান হয়ে যাবে। এতে পুলিশের কাজেরও অসুবিধে হয়ে যেতে পারে। গোয়েন্দাগিরির প্রথম সুযোগ পেয়ে অতিমাত্রায় উৎসাহে ছোটকা একটু বাড়াবাড়ি করে ফেলেছে।

একটু পরে ছোটকা বলল, “ব্যাপারটা সম্পর্কে নিঃসন্দেহ হয়ে এলাম। তবে ডাকাতটা পালাতে পারবে না।”

ছোটকা যে সত্যিই বোকার মতো কিছু করেনি একটু পরেই তা টের পেলাম। বাসটা তখন কোনও স্টপের খুব কাছে চলে এসেছে, কেউ কেউ নামবে বলে তৈরি হচ্ছে। নীলশার্টকেও দেখলাম উঠে দাঁড়িয়েছে। দেখামাত্র ছোটকাও লাফ মেরে উঠে দাঁড়াল। আমাকে বলল, “চুপ করে বসে থাকবি। সিট ছেড়ে একটুও উঠবি না।” বলে ছোটকা দ্রুত দরজার কাছে চলে গেল। টানটান রোমাঞ্চ আর উত্তেজনায় আমি সোজা হয়ে বসে থাকলাম। নীলশার্ট নামতে গেলেই ছোটকা তাকে ধরে ফেলবে। আর লালগেঞ্জি তো আছেই। তাকেও দেখলাম দরজার খুব কাছে দাঁড়িয়ে থাকতে। এক্ষুনি সাংঘাতিক কাণ্ড ঘটে যাবে।

হলও তাই। গাড়ি যেই থামল, নীলশার্টও অমনি লোকজনকে ঠেলেঠুলে দরজার কাছে চলে আসতে থাকল, আর ছোটকাও ঝাঁপিয়ে পড়ে দু’হাতে চেপে ধরল। কিন্তু এ কী, এ কী, ছোটকা তো জাপটে ধরেছে লালগেঞ্জিকে, নীলশার্টকে তো নয়, ডাকাত তবে কে?

লালগেঞ্জি ঝটকা মেরে ছোটকার হাত থেকে নিজেকে ছাড়িয়ে নিয়ে পালাবার চেষ্টা করছিল। কিন্তু ততক্ষণে নীলশার্টের হাতে রিভলভার উঠে এসেছে। কঠিন গলায় নীলশার্ট বলল, “অনু চৌধুরী, পালাবার চেষ্টা করলেই কিন্তু গুলি চালাতে বাধ্য হব। প্রাণের মায়া থাকলে সারেন্ডার করো। আমাদের সোর্সের খবর অনুযায়ী স্বর্ণময়ী জুয়েলারির খুন আর ডাকাতির কেসে দলের পাণ্ডা তোমাকেই আমরা খুঁজছিলাম।” বলেই এগিয়ে এসে লালগেঞ্জির পাকানো গোঁফ ধরে টান মারল। আর সঙ্গে সঙ্গে নকল গোঁফটা নীলশার্টের হাতে চলে এল।

গাড়িসুদ্ধ লোক তখন ভয়ানক অবাক হয়ে দাঁড়িয়ে পড়েছে। ডাকাত শুনে সবাই গোল করে ঘিরে ধরল লালগেঞ্জিকে। একজন বলল, “দেব নাকি গণধোলাই?”

নীলশার্ট বলল, “না। আইন পুলিশের হাতেই থাকা ভাল। তবে আপনারা দয়া করে একটু অ্যালার্ট থাকবেন যাতে বদমাশটা পালাবার চেষ্টা না করে।” তারপর ছোটকার দিকে তাকিয়ে বলল, “আপনাকে অনেক ধন্যবাদ প্রসেনজিৎবাবু। আপনি না থাকলে একে ধরা আমার পক্ষে কঠিন হয়ে পড়ত।”

ব্যাপারটা ঠিকই ধরেছিলাম, কিন্তু ঘটনার চরিত্রগুলো অদলবদল হয়ে গিয়েছিল। নীলশার্ট হয়ে গেল পুলিশের অফিসার আর লালগেঞ্জি হয়ে গেল ডাকাত। পরে জিজ্ঞেস করাতে ছোটকা জ্ঞানীর মতো মুখ করে বলেছিল, “বুঝলি বোকারাম, একেই বলে বিশ্লেষণী ক্ষমতা আর পর্যবেক্ষণ শক্তি। পুলিশ অফিসার মিস্টার শর্মার সঙ্গে আমার পরিচয় না-ও যদি থাকত, তা হলেও কে ডাকাত আর কে পুলিশ বুঝতে মোটেই সময় লাগত না। মিস্টার শর্মাকে কাগজ নেবার সময় চোখ টিপে জানিয়েছিলাম আমিও আছি। যেখানে পাঁচদিন আগে অতবড় ডাকাতি হয়ে গেছে, পুলিশের জোর তৎপরতা চলছে, সেই শিলিগুড়ি থেকে এরকম প্রকাশ্যে আসবে, কোনও ক্রিমিন্যাল এত বড় বুদ্ধু হবে এটা ভাবা একটু কঠিন। তা ছাড়া একটা অল্পবয়েসি লোকের ওরকম বেমানান গোঁফ, ভিড়ের ফাঁক দিয়ে চুপিচুপি তাকানো, মাঝরাস্তা থেকে শেষবিকেলে বাসে উঠে লোকজনের মধ্যে মিশে থাকা—সবকিছুই অপরাধীকে চিনিয়ে দিয়েছিল। আর মিস্টার শর্মা যে এই কেসের তদন্ত করছেন, সেটা আগেই শুনেছিলাম। তবে তোর দোষ নেই। সবার আই-কিউ তো সমান হয় না। অনু চৌধুরীর দুর্ভাগ্য যে, সে যে-বাসে উঠেছিল, সেই বাসে স্বয়ং প্রসেনজিৎ সোম ফিরছিল।”

ছোটকার গা-জ্বালানো মুচকি মুচকি হাসিতে আমার রাগ হয়ে গেলেও চুপ করেই থাকতে হল। সত্যিই তো ছোটকা একটা কাজের মতো কাজ করেছে।

২৫ জুলাই ১৯৮৪

অলংকরণ: বিমল দাস

heading1 = গোয়েন্দা-লেখক গুপ্তসভা – বিমল কর

গোয়েন্দা-লেখক গুপ্তসভা – বিমল কর

কাগজে সব খবর ছাপা হয় না। বিশ্বসংসারে যা ঘটে রোজ, তার কতটুকুই বা ছাপা হয়। এ-খবরটাও ছাপা হয়নি। অবশ্য আমরা ছাপানোর চেষ্টাও করিনি। না করার দুটো কারণ ছিল। আগে আগে দু’-চারবার কাগজঅলাদের অনেক বলে-কয়ে হাতে-পায়ে ধরেও কোনওদিন আমাদের খবর ছাপাতে পারিনি। ওরা আমাদের নিয়ে ঠাট্টা করেছে, মজা করেছে। বলেছে, আপনারা ব. গো, গ, স, নয়, আপনারা হলেন বোগাস। কাজেই আমরা আর ও-পথ মাড়াই না। কে যাবে অপমান সইতে কাগজঅলাদের কাছে। বঙ্গীয় গোয়েন্দা গল্পলেখক সমিতিকে যারা বোগাস বলে, তারা অভদ্র ছাড়া আর কী।

এবারে আরও একটা কারণ ছিল, যার জন্যে কারও কাছে আমাদের যাবার উপায় ছিল না। আমরা ঠিক করেছিলাম এবার আমরা যা করব— একেবারে গোপনে করব, শুধু গোপনেও নয়, এমনভাবে করব যাতে কাকপক্ষীও না জানতে পারে। আমরা তাই এবারের সভার নাম দিয়েছিলাম, গোয়েন্দা-লেখক গুপ্তসভা। কার্যকরী সমিতির সভা আর কী। সভা বড় করার ইচ্ছে আমাদের ছিল না। মাত্র দশ-বারোজনের সভা। সত্যি বলতে কী এটা একরকম প্রস্তুতি-সভা। মোটামুটি সব ঠিক হয়ে গেলে বেশ বড় করে এক সারা ভারত গোয়েন্দা-লেখক-সভা করার ইচ্ছে ছিল।

কালীকরালী বিশ্বাস, যিনি ‘আলেয়া’ ছদ্মনামে চল্লিশ-পঞ্চাশটা রহস্য কাহিনি লিখেছেন, তিনি অতি সজ্জন লোক। এবং ধনী লোক। বই লিখে ধনী নয়, পৈতৃক ধনে ধনী। করালীবাবু প্রস্তাব করেছিলেন, পাণ্ডবেশ্বরের কাছে তাঁদের একটা ভাঙা কুঠি আছে। কোলিয়ারি উঠে যাবার পর ওই কুঠি ভূতের বাড়ি হয়ে পড়ে আছে, জায়গাটা বেশ গা-ছমছম-করা, কাছাকাছি কোনও গাঁ-গ্রাম নেই, গোয়েন্দা গুপ্তসভার উপযুক্ত জায়গা হতে পারে।

আমরা সবাই রাজি হয়ে গেলাম। থাকা, খাওয়া, অণ্ডাল থেকে আসা-যাওয়ার ব্যবস্থা করালীবাবুই করবেন বললেন। আমরা হব তাঁর অতিথি।

গুপ্তসভায় যোগ দিতে গিয়ে দেখি, আমাদের বারোজনের মধ্যে তিনজন আসতে পারেননি। একজন ম্যালেরিয়া জ্বরে পড়েছেন, একজন বাতে কাবু। আর দুলাল দত্ত মিনিবাসের গুঁতো খেয়ে হাত ভেঙেছে। দুলাল বেশ বলিয়ে-কইয়ে ছেলে। কম বয়েস, গোটাদশেক মাত্র বই লিখেছে, তাতেই তার নামডাক হয়েছে যথেষ্ট। সে নাকি ফরাসি কায়দায় গোয়েন্দা-গল্প লেখে।

তা আমরা ন’জনে পাণ্ডবেশ্বরে জমায়েত হলাম গুপ্তসভা করতে। কুঠি-বাড়ি দেখে চোখ-মন ভরে গেল। বেশ পুরনো বাড়ি। ভাঙাচোরা। দেওয়ালে ফাটল। মাথার ছাদ ভেঙে পড়ো পড়ো। ইঁদুর, গিরগিটি, ছুঁচো, আরশোলার অভাব নেই। ভাঙা দরজা-জানলা। সাপখোপও হয়তো আছে। তবে ডিসেম্বর মাসের কড়া শীত বলে আর গর্ত ছেড়ে বেরোচ্ছে না।

কুঠির চারদিক আগাছায় ভরা। দু’-চারটে বড়সড় গাছ ছাড়া বাকি সবই আগাছা। কুলঝোপ, বনতুলসী, আকন্দ, কাঁটাগাছ, নয়নতারা।

বাড়ি যেমনই হোক, কালীবাবু লোকলশকর লাগিয়ে থাকা-খাওয়ার ব্যবস্থা মন্দ করেননি। টাকা ফেললে কী না হয়। বাঘের দুধও জুটে যায়।

রাত্রে আমাদের গুপ্তসভার অধিবেশন বসল। চমৎকার ব্যবস্থা। বসার জায়গা বলতে ভাঙা চেয়ার, তে-পায়া টুল, মচকানো বেঞ্চি। প্যাকিং বাক্স। একটা হেলে-পড়া গোল টেবিলও ছিল। আলো বলতে লণ্ঠন। লণ্ঠনের কাচ ছিল নীল রং করা। ফলে আলোর চেয়ে অন্ধকারটাই বেশি জমছিল। আর আমরা মাথা থেকে পা পর্যন্ত, যে যা পেরেছি, গরম পোশাকে মুড়ে বসে পড়েছি। চা, সিগারেট, চুরুট, যার যা ইচ্ছে নাও আর খাও।

করালীবাবুকে সভাপতি করে আমাদের সভা যখন মাঝপথে, বেশ জমে উঠেছে আলোচনা, তখন কে একজন ভারী গলায় বারকয়েক কেশে উঠল। আমরা কান করলাম না। আমাদের মধ্যেই কেউ হবে। যা শীত আর ঠান্ডা, হাঁচি-কাশি তো হবেই।

প্রতুল মুখুজ্যেকে লোকে বলে বাঙালি গোয়েন্দা-লেখকদের রাজা। গোয়েন্দা সম্রাট। ওঁর বইয়ের সংখ্যা বিরাশি। উনি বলছিলেন, আমাদের উচিত একটা গিল্ড করা। বিদেশে এ-রকম অনেক গিল্ড, অ্যাসোসিয়েশান আছে গোয়েন্দা লেখকদের। গিল্ড না থাকলে আমরা নিজেদের স্বার্থ আর বাঁচাতে পারব না। লোকে আমাদের ছোট নজরে দেখবে। সাহিত্যিক, সমালোচক, মায় পাবলিশাররাও সম্মান দেবে না। আমরা কোনওদিন মেডেল বা পুরস্কার পাব না।

প্রতুল মুখুজ্যের কথা শেষ হতে আমরা সবাই যখন হাততালি দিচ্ছি, তখন হঠাৎ আবার সেই কাশির শব্দ। এবার ভারিক্কি কাশি। তারপর কার যেন বিশ্রী গলা শুনলাম, “স্টপ ইট। যত্ত সব ফেকলুর দল।”

কে? কে কথা বলল? ফেকলুর দল মানে?

আমরা সবাই মুখ ঘুরিয়ে লোকটাকে দেখার চেষ্টা করলাম। অন্ধকারে ঠাওর করা যায় না।

প্রতুল মুখুজ্যে কড়া গলায় বললেন, “কে কথা বলল?”

“আমি।” গলা তো নয়, যেন ইঞ্জিনের ভোঁ।

“কে আপনি?”

“পাঁচকড়ি পালিত।”

পাঁচকড়ি পালিত! আমরা অবাক। এমন নাম তো আমাদের কারও নয়। কে পাঁচকড়ি পালিত? জীবনেও এমন নাম শুনিনি। পাঁচকড়ি নামে এক বিখ্যাত গোয়েন্দা-লেখক ছিলেন এককালে। কিন্তু তিনি তো স্বর্গে। পাঁচকড়ি?

করালীবাবু বললেন, “পাঁচকড়ি পালিত বলে কেউ এখানে নেই। তুমি কে? ঠিক করে বলো।”

অট্টহাসি না হলেও একটা হাসি শোনা গেল। তারপর দেখি, প্রায় দরজার কাছ থেকে একটা লোক উঠে দাঁড়াল। অন্ধকারে ছাই দেখাই যায় না ভাল করে, তবু মনে হল লোকটা বেজায় মোটা, বেঁটে। একেবারে পিপের মতন। কালো কম্বলে আপাদমস্তক ঢেকে রাখলে যেমন দেখায় মানুষকে, ভূতের মতন, সেইরকম দেখাচ্ছিল। বোধহয় কালো কম্বল কেটে প্যান্ট-কোট বানিয়েছে, কিংবা ভুট কম্বলের অলেস্টার চাপিয়ে এসেছে। গলায় মাফলার। মাথায় টুপি।

“হিয়ার আই অ্যাম, পাঁচু পালিত। পি. পি.”

খগেনবাবু বললেন, “তুমি পি, পি. হও, আর হিপি হও, তুমি এখানে কেন? কে তোমায় ঢুকতে দিয়েছে? এটা আমাদের গুপ্তসভা। সিক্রেট মিটিং। তুমি এলে কেমন করে! আশ্চর্য!”

পাঁচু পালিত রগড়ের গলায় বলল, “আমি কেমন করে ঢুকলাম সেটা তোমাদের মাথায় ঢুকলে তোমরা তো মানুষ হতে। তোমরা গাধা।”

আমরা গাধা। লোকটা বলে কী। আমাদের এখানে প্রতুল মুখুজ্যে, রজনী সারখেল, খগেন পুরকায়স্থর মতন বিখ্যাত গোয়েন্দা-লেখকরা রয়েছেন, রয়েছেন করালীবাবু, এঁরা শুধু সুপরিচিত লেখক নন, বয়স্ক ব্যক্তি, এঁদের গাধা বলছে লোকটা। কী আস্পর্ধা।

জগদীশ বসাকের গলা পেলাম। রেগে গিয়েছে। চিৎকার করে বলল, “তুমি কে হে, অসভ্য বাঁদর ইতর কোথাকার? হু আর ইউ? এখানে কেমন করে ঢুকেছ? তোমায় কে আসতে দিয়েছে? আর-একটা যদি কথা বলো, মেরে ফ্ল্যাট করে দেব। যাও, বেরিয়ে যাও। না গেলে, ঘাড় ধরে বার করে দেব।”

জগদীশের হুংকার শুনে মনে হল, পাঁচু পালিতকে সে হয়তো সত্যিই মারধর করবে। জগদীশ সেটা করতে পারে। রগচটা লোক। বয়েসও বছর চল্লিশ। এক সময় বক্সিংয়ে মেডেল পেয়েছে মুঠো মুঠো।

ভেবেছিলাম পাঁচু পালিত ভয় পাবে। কিন্তু হায় হরি, ভয় কোথায়, লোকটা বরং আরও তুচ্ছ তাচ্ছিল্য করে বলল, “ঘাড় ধরবে কে? জগদীশ বসাক নাকি? এসো, ধরো ঘাড়। তারপর দেখো তোমার কী অবস্থা হয়। কান ধরে দু’ গালে দুটি থাপ্পড় মেরে থানায় ভরে দেব।”

থানা! থানায় ভরে দেবে? ব্যাপারটা কী? পাঁচু পালিত থানায় ভরে দেবার ভয় দেখাচ্ছে। তা ছাড়া ও জগদীশের নাম জানল কেমন করে?

জগদীশ প্রায় উঠে পড়তে যাচ্ছিল, করালীবাবু তাকে বসিয়ে দিয়ে বললেন পাঁচুকে, “এ বাড়ি আমার। আমি এখানে বন্ধুদের নিয়ে বসে মিটিং করছি। তুমি কার হুকুমে এখানে এসেছ? কেন এসেছ? আমরাই তো তোমাকেই থানায় দিতে পারি। তুমি কে?”

পাঁচু তাচ্ছিল্যের গলায় বলল, “আমায় থানা চেনাবেন না, করালীবাবু। আমার নাম পাঁচকড়ি পালিত, ওরফে পাঁচু পালিত, ওরফে পি, পি., ওরফে পাজির পাঝাড়া, ওরফে পাষণ্ড পীড়ন, ওরফে পুলিশ…”

“পুলিশ।” আমরা যেন আঁতকে উঠলাম।

পাঁচু পালিত উপহাসের গলায় বলল, “আজ্ঞে হ্যাঁ, তা বলতে পারেন। দেখেছেন পুলিশ?”

প্রতুল মুখুজ্যে হঠাৎ নরম হয়ে বললেন, “পুলিশ। দেখব না! কত রকম পুলিশ দেখলাম। থানা-পুলিশ, ট্রাফিক-পুলিশ, রেল-পুলিশ, জল-পুলিশ। আমাদের তো ভাই পুলিশ নিয়েই কারবার।”

পালিত, মানে পি. পি. একটা সিগারেট ধরাল। ওর কাছেই ছিল বোধহয়। বলল, “লাশ-পুলিশ নিশ্চয় দেখেননি।” পালিত এবার আর তুমিটুমি বলল না। সম্মান দেখিয়েই কথা বলল।

লাশ শুনে আমরা থ। সে আবার কী?

প্রতুল মুখুজ্যে হকচকিয়ে গিয়ে বললেন, “সেটা কী ভাই?”

পাঁচু পালিত শোঁ শোঁ করে সিগারেট টানতে লাগল। গন্ধটা বিড়ির মতন। বারকয়েক কাশল। তারপর বলল, “লাশ-পুলিশ হল সেই পুলিশ, যারা লাশ উদ্ধার করে।”

“মানে?” করালীবাবুর গলা উঠল না ভাল করে।

পালিত বলল, “মানে আজ একটা লাশ পড়ার কথা।”

“লাশ। কোথায়?”

“এ বাড়িতে।”

“এ বাড়িতে?” আমরা চমকে উঠে বললাম।

“আজ্ঞে হ্যাঁ, এ বাড়িতে। এখানে। এই ঘরে।”

আমরা শিউরে উঠলাম। এ বাড়িতে, এখানে লাশ। লোকটা বলে কী।

করালীবাবু বললেন, “কে বলল লাশ পড়বে?”

“আমি বলছি,” পাঁচু যেন ধমক মারল। তারপর হঠাৎ বলল, “আপনারা এই ভুতুড়ে বাড়িতে কেন এসেছেন, মশাই?”

“সভা করতে।”

“সভা করার আর জায়গা ছিল না।”

“থাকবে না কেন? …তবে কী জানেন পাঁচুবাবু, আমরা হলাম গোয়েন্দা বইয়ের লেখক। বাঙালি লেখক। আমরা একটু অন্যভাবে সভাটা করব ভেবেছিলাম। রোমাঞ্চকরভাবে, নতুন ভাবে।”

পাঁচু বলল, “আপনারা যে কী, আমি জানি। আপনাদের খবরাখবর অল্পবিস্তর জেনে নিয়েছি। আপনারাই শুধু জানেন না, কাল আপনারা এখানে আসার পর থেকে আপনাদের ওপর নজর রাখা হচ্ছে।”

খবরটা সত্যিই আমাদের জানা ছিল না। চমক লাগল। কে বা কারা যে আমাদের ওপর নজর রাখছে, তাও বুঝলাম না। নজর রাখার লোক কোথায়? আমরা ছাড়া আছে তো মাত্র তিনটি লোক, রাখাল, ভোলা আর পন্টু। তিনজনই কাজের লোক। রান্নাবান্না-জল তোলা, বিছানা পাতা, ফাইফরমাশ খাটা— সবই তারা করছে। পন্টুটা আবার ছোঁড়া গোছের। এরা সকলেই করালীবাবুর লোক। তা হলে নজরটা রাখবে কে? সিকি মাইলের মধ্যে কোনও জনবসতি নেই। শুধু মাঠ আর ঝোপঝাড়।

প্রতুল মুখুজ্যে বিনীতভাবে বললেন, “আমাদের ওপর চোখ রেখেছেন মানে? আমরা কি ক্রিমিন্যাল?”

পাঁচু বলল, “আপনারা ক্রিমিন্যাল নন তার প্রমাণ কী? এত জায়গা থাকতে এখানে এভাবে আপনারা আসবেন কেন সভা করতে?”

করালীবাবু বললেন, “এ তো বড় অন্যায় কথা পাঁচুবাবু। আমরা আমাদের খুশিমতন জায়গায় সভা করতে পারব না? বিশেষ করে এই বাড়ি যখন আমার।”

পাঁচু বলল, “আপনারা এমন বাড়িতে আসবেন কেন, যে বাড়িতে একটা লাশ পাওয়া যাবে।”

“লাশের কথা আমরা জানতাম না, বিশ্বাস। করুন।”

পাঁচু সিগারেটটা ফেলে দিল। নিবিয়ে দিল। বলল, “ও-কথা আমার কাছে বলে লাভ নেই। কোর্টে বলবেন।”

“কোর্ট?” খগেনবাবু আঁতকে উঠে বললেন, “এর মধ্যে আবার কোর্টকাছারি আসে কেন? সভা করতে এসে ফ্যাসাদে পড়ে গেলুম যে!”

আমাদের মধ্যে বটকৃষ্ণ সেন খুবই ঠান্ডা মাথার মানুষ। বটকৃষ্ণ একসময় আইন পড়তে ঢুকেছিলেন। ছেড়ে দিয়ে এক সওদাগরি অফিসে কাজ করতে ঢোকেন। কুড়ি বছর বয়েস থেকে গোয়েন্দা গল্প লিখছেন। এ-যাবৎ পঞ্চাশটা বই লিখেছেন। তাঁর বইপত্র তেমন বিকোয় না। তবে তিনি লেখেন ভাল।

বটকৃষ্ণ এতক্ষণ চুপচাপ ছিলেন। এবার বললেন, “আমাদের সন্দেহ করার কারণ?”

পাঁচু বলল, “কারণটা সহজ। আপনারা আমায় কারণ জিজ্ঞেস করবেন না। এখন বলুন, লাশটা কার হবে, বা হতে পারে?”

এ তো মহা মুশকিল হল। যে-লাশ আমরা দেখলাম না, কোনও সম্পর্ক নেই যে লাশের সঙ্গে, সেই লাশের লোকটা কে তা আমাদের বলতে হবে? পাঁচু কি পাগল? না, আমাদের সঙ্গে অকারণ ফাজলামি করছে?

বটকৃষ্ণ বলল, “এটা কেমন কথা হল পাঁচুবাবু? লাশ কি আমরা দেখেছি, না জানি?”

পাঁচু বলল, “মশাই, লাশ দেখে তাকে চেনা সহজ। আপনার লাশ যদি পড়ে থাকে, আমরা সবাই চিনতে পারব। কিন্তু বাজে কথা থাক। রাশি রাশি গোয়েন্দা বই লিখেছেন, আর একটা লাশের বেলায় সবাই ন্যাকা সাজতে চাইছেন।”

“এ তত বড় জ্বালা হল করালীবাবু? এ আপনি আমাদের কোথায় নিয়ে এলেন?” প্রতুল মুখুজ্যে বললেন।

করালীবাবু বিরক্তবোধ করছিলেন। বললেন, “পাঁচুবাবু, আপনার মাথায় ঘিলু আছে?”

“কেন?”

“ঘিলু থাকলে এসব কথা বলতেন না।”

পাঁচু বলল, “আপনাদের মাথায় যতটা ঘিলু আছে, আমার মাথায় তার চেয়ে বেশি বই কম নেই। তবে কী জানেন করালীবাবু, আপনাদের মাথার ঘিলু ভেজাল। তাতে কোনও কাজ হয় না।”

“কী বলতে চান আপনি?”

পাঁচু রঙ্গ করে বলল, “ডোন্ট মাইন্ড করালীবাবু। আপনারা যারা এখানে এসেছেন, তাঁরা এক-একটি গবেট।”

“হোয়াট?”

“রাগ করবেন না।…ওই যে আপনাদের গোয়েন্দা সম্রাট কিং… মানে প্রতুল মুখুজ্যে। উনি পাঁচ ধামা বই লিখেছেন। উনি নাকি লাশের পর লাশ ফেলেন, গায়েব করেন। কিন্তু আমি বাজি ফেলে বলতে পারি, উনি জীবনে একটা লাশও দেখেননি। কী মশাই, ঠিক কি না। সত্যি কথা বলবেন। মিথ্যে বললে আপনাকে থানায় ভরব।”

প্রতুল মুখুজ্যে বললেন, “রাস্তা দিয়ে মড়া বয়ে নিয়ে যেতে দেখেছি, লাশ দেখিনি। পাড়ায় কেউ মারা গেলে দেখেছি।”

“ওগুলো লাশ নয়, মৃতদেহ। সোজা বাংলায় মড়া। লাশের গ্ল্যামার আছে, মড়ার নেই। যাকগে, খগেনবাবু, আপনি কি লাশ, রিভলভার, পিস্তল, ছোরা দেখেছেন?”

খগেনবাবু বললেন, “ছোরা দেখেছি। আর পিস্তল না দেখলেও কলকাতার সার্জেন্টদের কোমরে বাঁধা চামড়ার খাপ দেখেছি পিস্তলের।”

পাঁচু হেসে উঠল। তারপর ধরল, জগদীশকে। টিপ্পনী কেটে বলল, “এই যে জগদীশ বসাক। তুমি চাঁদ, ‘বিষ’-এক্সপার্ট। তোমার ওই ছেলেভুলোনো বইগুলোতে ফটাফট বিষ খাইয়ে লোক মার। তুমি বিষ দেখেছ? আর্সেনিক কাকে বলে জানো? কভি-ভি দেখা হ্যায়? পটাসিয়াম সায়োনাইড-এর গন্ধ শুঁকেছো কখনও? সাপের বিষ কতরকম হয় জানো? কোন কোন সাপের বিষ থাকে বলতে পারো? …তুমি তো সারা জীবনে বাতের মালিশ ছাড়া কিছু দেখোনি। কী জানো হে তুমি বিষের?”

জগদীশ একেবারে চুপ। কথা বলতে পারল না।

তারপর আমার পালা। পাঁচু আমায় যেন খোঁচা মেরে বলল, “ওহে অখিলবন্ধু, তুমি তো একটা চোর। তুমি যা বই লেখো সব চুরি। কলকাতার রাস্তা থেকে চার-ছ’ আনা দিয়ে ছেঁড়া-ফাটা ময়লা বই কেনো, আর সেইসব মেরে মেরে তোমার বই লেখো। তোমার ওই বইটা আমি পাতা উলটে দেখেছি। কী যেন নাম বইটার, ‘তুফান এক্সপ্রেসে খুন।’ অখাদ্য বই, অখাদ্য লেখা। চুরি বিদ্যে জানতে হয়, তুমি তাও জানো না। তোমার আবার বারো আনা খুন গলায় ফাঁস লাগিয়ে। ওরে গাধা, নাইলন রোপ গলায় ফাঁস লাগিয়ে টানলেই মানুষ মরে না। কার গলা, কেমন গলা দেখতে হবে। একটা দেড়মনি মানুষের গর্দানে ফাঁস লাগাতে হলে কত মোটা, কী স্ট্রেংথ রোপ চাই, বলতে পারো? জানো, এর জন্যে অঙ্ক জানা দরকার। গর্দানের বেড় আর দড়ির স্ট্রেংথ হিসেব করতে হবে। তুমি অঙ্কেতে অক্কা। কেন বুজরুকি করতে চাও হে?”

আমি একেবারে হতভম্ব। ভাগ্যিস সব অন্ধকারের মতন হয়ে আছে, নয়তো আমায় দেখে থেকে অন্যরা হাসত।

অবশ্য আমার দশা আর অন্যদের দশায় তফাত কী? পাঁচু পালিত কাউকেই ছাড়ছে না। এক-একজনকে ধরছে আর কচুকাটা করছে। খগেনবাবু, বটকৃষ্ণ, করালীবাবু কাউকেই রেহাই দিল না সে। মণি সমাদ্দারকে পথে বসালে। ধীরাজ, গৌতমকে নাকানিচোবানি খাওয়ালে। মানে, আমাদের সক্কলকে একেবারে যেন গাঁটরি বেধে আছাড় মারল।

আর ঠিক এই সময় আচমকা শুনি অ্যালার্ম বাজছে। মানে, অ্যালার্ম ঘড়ির ক্রিরিরিং ক্রিরিরিং আওয়াজ। আমরা একেবারে থ। অ্যালার্ম ঘড়ি বাজল কেমন করে? আমাদের সঙ্গে কেন, এ বাড়িতে কোথাও অ্যালার্ম ঘড়ি নেই। ব্যাপারটা কী?

ঘরের মধ্যে অ্যালার্ম ঘড়ি বাজছে তো বাজছেই। শেষে যখন থামল, তখন গম্ভীর গলায় পাঁচু পালিত বলল, “সময় হয়ে গেছে। আর তিরিশ সেকেন্ডের মধ্যে লাশ পড়বে। বি রেডি।”

কী সর্বনাশ, তা হলে কি ওই ঘড়িটায় টাইম বোমা ফিট করা আছে? আমার হাত-পা কাঁপতে লাগল। গলা শুকিয়ে কাঠ।

অন্যদেরও একই অবস্থা।

পালাবার জন্যে উঠেই পড়েছিলাম, হঠাৎ একটা আওয়াজ হল। গুলির আওয়াজের মতন। আলোর চিড়িক মারল একটু। তারপর কী যেন পড়ে গেল মেঝেতে শব্দ করে। নীল কাচের লণ্ঠন ভেঙে চুরমার। টেবিলটাও উলটে গিয়েছে। ঘর অন্ধকার। ঘুটঘুট করছে।

কার লাশ পড়ল? আমার যে নয়, আমি বুঝতে পারছিলাম। হাত-পা থরথর করে কাঁপছে। গলা দিয়ে শব্দ ফুটছে না। নিশ্বাস যেন বন্ধ হয়ে এসেছে।

ঘরে কোনও সাড়াশব্দ নেই। শুধু একটা বারুদ বারুদ গন্ধ বেরোচ্ছিল।

অনেকক্ষণ পরে করালীবাবুর গলা পেলাম, “হায় ভগবান।”

করালীবাবু তা হলে বেঁচে আছেন। আমি সাড়া দিলাম, “করালীবাবু।”

“অখিলবন্ধু। তুমি আছ। কে গেল তা হলে?”

প্রতুল মুখুজ্যের গলা পাওয়া গেল। বললেন, “আমি আছি।”

একে একে সবাই সাড়া দিতে লাগল। দেখলাম, আমরা সবাই বেঁচে আছি। তা হলে লাশটা কার পড়ল? কেই বা গুলি চালাল। পাঁচুর কোনও সাড়াশব্দ নেই কেন?

জগদীশ পকেট থেকে দেশলাই বার করে জ্বালল। দেখি, বিরাট একটা লাশ মেঝেতে পড়ে আছে। পাঁচু পালিতেরই।

কী সর্বনাশ!

করালীবাবু ‘আলো আনো, আলো আনো’ বলে চেঁচাতে লাগলেন। আমরা তখন ভয়ে কাঠ হয়ে দাঁড়িয়ে। পাঁচু পালিতকে খুন করার দায় যে আমাদের বর্তাবে। হায় ঈশ্বর।

রাখাল আর ভোলা আলো নিয়ে ছুটে এল।

হ্যাঁ, পাঁচু পালিতই মেঝেতে পড়ে আছে। তার ওভারকোটের বোতাম খোলা। একটা অ্যালার্ম ঘড়ি তার বুকের কাছে ঝুলছে। দড়ি দিয়ে বেঁধে গলায় ঝুলিয়েছিল। ডান হাতে একটা পিস্তল।

আশ্চর্য, কোথাও কোনও রক্তের দাগ নেই। কপালে না, গলায় না, মাথায় নয়।

তা হলে?

করালীবাবু ভয়ে ভয়ে বসে পড়ে পাঁচুর নাড়ি দেখতে লাগলেন, বললেন, “ব্যাটা বেঁচে আছে।”

জগদীশ পাকা গোয়েন্দার মতন পকেট থেকে রুমাল বার করে পাঁচুর পিস্তলটা হাত থেকে টেনে নিল। দেখল ভাল করে। তারপর বলল, “করালীদা, এটা থিয়েটার-যাত্রার পিস্তল। দেখুন। টোটা লাগিয়ে ঘোড়া টেপে।”

আমরা হুমড়ি খেয়ে পড়লাম পিস্তল দেখতে।

আর তখন পাঁচু তার বাঁ হাত তুলে মুঠোয় রাখা কাগজটা এগিয়ে দিল।

আমিই নিলাম কাগজটা। দেখলাম। লেখা আছে, ‘মফসসলের এক গোয়েন্দা-লেখকের কেরামতি দেখালাম। পি, পি.।’

১৮ ফেব্রুয়ারি ১৯৮৭

ছবি: দেবাশিস দেব

heading1 = জ্বরের ঘোরে শোনা – সমরেশ বসু

জ্বরের ঘোরে শোনা – সমরেশ বসু

গোগোলের শরীর খারাপ। ঘরের মধ্যে খাটের বিছানায় শুয়ে আছে। পাশ ফিরে চোখ বুজে রয়েছে। মাথার বালিশের কাছে রয়েছে শরদিন্দু বন্দ্যোপাধ্যায়ের একটা ছোটদের জন্য লেখা গল্পের বই। আর একটা কিশোর-পত্রিকা। বাবা ঘণ্টাখানেক আগে অফিসে বেরিয়ে গেছেন। মায়ের এক বান্ধবী এসেছেন, রেখামাসি। মা তাঁর সঙ্গে বসার ঘরে বসে গল্প করছেন।

শরীর কেউ ইচ্ছে করে খারাপ করে না। মা’র ধারণা গোগোল বৃষ্টিতে ভিজে ইস্কুলে খেলতে গিয়ে ঠান্ডা লাগিয়েছে। আর তার জন্যই ওর জ্বর আর কাশি হয়েছে। অবিশ্যি জ্বর বা সর্দিকাশি কোনওটাই এমন কিছু বেশি নয়, জ্বর এখন অল্পই আছে। ওর নিজের সেই রকম ধারণা। কাশিটাও অল্পই আছে। আজ চার দিন ও ইস্কুল কামাই করে শুয়ে রয়েছে। শুয়ে থাকতে আর মোটেই ভাল লাগছে না। কিন্তু মা’র কড়া বারণ, চুপচাপ শুয়ে বিশ্রাম নিতে হবে। গোগোল বুঝেছে, সবসুদ্ধ এক সপ্তাহ ইস্কুল যাওয়া হবে না। বন্ধুরাও কেউ বাড়ি নেই যে, ডেকে নিয়ে এসে গল্প করবে। সবাই এখন ইস্কুলে গেছে।

গোগোল মা’র কথায় বাধ্য ছেলের মতো চোখ বুজে শুয়ে ছিল। বাড়িতে নতুন কোনও বই বা পত্রিকাও নেই যে পড়বে, মাঝে মাঝে নীচে থেকে গাড়ির হর্নের শব্দ ভেসে আসছে। কোনও গাড়ি আসছে, অথবা বেরিয়ে যাচ্ছে। ওদের বিল্ডিংয়ের সামনে রাস্তা দিয়ে যাওয়া-আসা গাড়ির একটু-আধটু শব্দ শোনা যায়। আর কিছুই শোনা যাচ্ছে না।

গোগোলের এক সময়ে একটু যেন তন্দ্ৰামতো এসেছিল। এই অবস্থায় ও শুনল, কোথায় ঠুকঠুক করে শব্দ হচ্ছে। শুনতে শুনতে ওর তন্দ্রা ভেঙে গেল, আর তখনই শব্দটাও থেমে গেল। কোথা থেকে শব্দটা আসছিল? ওদের নিজেদের ফ্ল্যাটেই কি শব্দ হচ্ছিল? বঙ্কিমদা কি কোনও ঘরের দেওয়ালে পেরেক বা কিছু পুঁতছিল?

গোগোল মিনিট খানেক কান পেতে থেকে, আবার চোখ বুজে অন্য পাশ ফিরে শুল। তন্দ্রার ঘোরে নয়, হয়তো জ্বরের ঘোরে ভুল শুনছে, ফ্ল্যাটের মধ্যে কোনও ঘরে পেরেক ঠুকলে আরও জোরে শব্দ হয়। কিন্তু ঠুকঠুক শব্দটা শোনা যাচ্ছিল খুব আস্তে আস্তে। গোগোলের মন থেকে ভাবনাটা চলে গেল। আবার একটু তন্দ্রার ঘোর এল। ওর কানে শব্দ ভেসে এল। কেউ যেন খুব আস্তে কোথাও করাত ঘষছে। শুনতে শুনতে আবার ওর তন্দ্রা ভেঙে গেল। কেউ কোথাও করাত চালাচ্ছে? শব্দটা যেন সেইরকমই শোনাচ্ছে। কাঠের ওপরে করাত চালাচ্ছে। নাকি লোহার ওপর কিছু ঘষছে? ভাবতে ভাবতেই শব্দটা থেমে গেল। কোথা থেকে শব্দটা ভেসে আসছিল? ওদের ফ্ল্যাটের মধ্যে নিশ্চয়ই নয়। ওপরের ফ্ল্যাটে শব্দ হচ্ছে কি? ওপরের ফ্ল্যাটটা ঠিক গোগোলদের মতোই। ওদের শোবার, বসবার, খাবার, রান্নাঘর আর বাথরুমের ওপর ওপরের ফ্ল্যাটেও একই রকম সব।

বঙ্কিমদা ঘরের মধ্যে ঢুকল। সে গোগোলদের বাড়িতে অনেক দিন আছে। গোগোলের জন্মের সময় থেকে। বঙ্কিমদা ওকে রীতিমতো শাসন করে। বাবা-মা’র সেই রকম নির্দেশ আছে। গোগোল জিজ্ঞেস করল, “বঙ্কিমদা, আমাদের ওপরের ফ্ল্যাটে কোনও কাজ হচ্ছে?”

“কী কাজ হবে?” বঙ্কিমদা অবাক হয়ে জিজ্ঞেস করল, “আমাদের ওপরে তো টুকাইদের ফ্ল্যাট।”

গোগোল তা জানে। টুকাই ওর বন্ধু। ওদের ফ্ল্যাটের নাম্বার বাষট্টি-এ। টুকাইদের ফ্ল্যাটে কি কোনও কাজ হতে পারে না? গোগোল বলল, “টুকাইদের ফ্ল্যাটে বোধহয় কিছু কাজ হচ্ছে।”

“কী সব আজেবাজে কথা বলছ?” বঙ্কিমদা কাঠের আলমারি খুলে কী যেন বের করে নিয়ে ভুরু কুঁচকে তাকিয়ে বলল, “তোমার জ্বরটা বেড়েছে নাকি?”

গোগোল অবাক হয়ে জিজ্ঞেস করল, “কেন, জ্বর তো বাড়েনি।”

বঙ্কিমদার যেন বিশ্বাস হল না। খাটের কাছে এসে গোগোলের কপালে হাত দিয়ে দেখে, চোখ কপালে তুলে বলল, “এ কী, জ্বর তো বেশ ভালই রয়েছে। বেড়েছে বলেই মনে হচ্ছে। তাই তুমি টুকাইদের ফ্ল্যাটে শব্দ শুনতে পাচ্ছ! কিন্তু ওদের ফ্ল্যাট তো খালি। কেউ নেই। ওরা কয়েক দিনের জন্য কলকাতার বাইরে কোথায় গেছে। জ্বরের ঘোরে ও-রকম অনেক কিছু শোনা যায়। চুপ করে শুয়ে থাকো।”

বঙ্কিমদা হাসতে হাসতে ঘরের বাইরে চলে গেল। গোগোলের মনে পড়ে গেল, তাই তো! টুকাইরা যে ওর মামাতো দিদির বিয়েতে কয়েকদিনের জন্য কৃষ্ণনগর গেছে। তা হলে কি ও ঠুকঠুক ঘঁসঘঁস কোনও শব্দ শোনেনি? নেহাতই জ্বরের ঘোরে ভুল শুনেছে? কথাটা ভাবতেই বেশ স্পষ্ট সেই ঠুকঠুক শব্দ আবার শোনা গেল! খুব আস্তে শব্দটা হচ্ছে। ঠিক যেন গোগোলের মাথার ওপরেই শব্দটা হচ্ছে। এখন তো ও আর তন্দ্রার ঘোরে নেই। রীতিমতো চোখ চেয়ে জেগে শুয়ে আছে। কোনও সন্দেহ নেই। শব্দটা হচ্ছে ওর মাথার ওপরে, ঘরের মেঝেয়। অথচ টুকাইদের ফ্ল্যাটে কেউ নেই!

গোগোল উত্তেজনায় উঠে বসল। আর তৎক্ষণাৎ শব্দটা বন্ধ হয়ে গেল। কী রে বাবা! যেন ওপরে, তন্দ্রা ভাঙা আর উঠে বসার সঙ্গে শব্দ থেমে যাবার একটা যোগ আছে? ও মুখ তুলে তাকাল। সিলিং পাখা বন্ধ করা আছে। তাকিয়ে দেখে বোঝার কিছুই নেই। নিজেরই সন্দেহ লাগে, সত্যি শব্দটা শুনেছে কি না।

আবার আচমকা বেশ ভারী কিছু পড়ার একটা শব্দ হল। কিন্তু শব্দটা এ-ঘরের মাথার ওপরে মেঝেয় হয়নি। পাশের বা পশ্চিমের ব্যালকনির দিকে ঘরের মেঝেয় যেন শব্দটা হল। বেশ ভারী কিছু যেন হঠাৎ পড়ে গেছে। শব্দটা হল মাত্র একবার। আর কোনও শব্দ নেই।

গোগোল ওপরের দিকে তাকিয়ে বসে রইল। মনেই হচ্ছে না, ওপরের কোনও শব্দ হয়েছে। সব চুপচাপ। কিন্তু শব্দ যে হয়েছে, তাতে কোনও সন্দেহ নেই। গোগোল ওর নিজের কানকে এতটা অবিশ্বাস করতে পারে না। আর এই শব্দের অভিজ্ঞতা ওর ছেলেবেলা থেকেই ভারী গোলমেলে। কাশ্মীরে পহলগামে বেড়াতে গিয়ে, একটা অদ্ভুত গাড়ির ভেতরে ইঁদুরের ঠুকঠুক শব্দ শুনে কী ভয়ংকর ঘটনাই না ঘটেছিল! বিরাট এক ব্যাঙ্ক-ডাকাতির ডাকাতরা আর টাকা সবই ধরা পড়েছিল। এই বাড়িরই ছ’তলায় ডাবুদাকে যখন চুরি করা হয়েছিল, গোগোল তখন সেই ফ্ল্যাটের ভেতরে একজনের গলার স্বর শুনতে পেয়েছিল। অথচ মহেশানিদের ফ্লাট তখন খালি ছিল। ডাবুদাকে সেই ফ্ল্যাটেই পাওয়া গেছল।

গোগোলের হঠাৎ মনে হল টুকাইরা ফিরে আসেনি তো? বঙ্কিমদা হয়তো জানে না। কথাটা মনে হতেই, ও খাট থেকে আস্তে আস্তে নামল। মা টের পেলে খুব রেগে যাবেন। আর ও কী করতে যাচ্ছে, সে-কথা তো মাকে বলাই যাবে না। ওকে বাবার ঘরে যেতে হলে, বসার ঘরের ওপর দিয়েই যেতে হবে। তবে বসার ঘরের মাঝখানে যেতে হবে না। বসার আর খাবার ঘরের পাশ দিয়ে বাবার ঘরে যাওয়া যায়। ও ঘরের দরজা থেকে মুখ বাড়িয়ে বসার ঘরের দিকে উঁকি দিল। মা আর রেখামাসিকে খানিকটা দেখা যাচ্ছে। দু’জনেই এত ব্যস্ত, এদিকে তাকাবার সময় নেই।

গোগোল ঘর থেকে বেরিয়ে, বাঁ দিকে ঘুরে বাবার ঘরের দরজায় চলে গেল। বঙ্কিমদা দেখলে মা জেনে যাবেন। ও বাবার ঘরের মধ্যে ঢুকে পড়ল। বাবার ঘরেই টেলিফোনটা থাকে। টুকাইদের টেলিফোন নাম্বারও গোগোলের মনে আছে। ওর ধারণা টুকাইরা কৃষ্ণনগর থেকে ফিরে এসেছে, নইলে ওইরকম শব্দ হতে পারে না। ও টেলিফোনের কাছে গিয়ে রিসিভার তুলে ডায়াল করল। টুকাইদের ফ্ল্যাটে টেলিফোন বাজছে। এখন টুকাই ইস্কুলে গেছে। ওর বাবা অফিসে গেছেন। ওর মা বা দিদি টেলিফোন ধরতে পারেন। কিন্তু কেউ টেলিফোন ধরছেন না। বেজেই যাচ্ছে।

গোগোল রিসিভারটা চোখের সামনে তুলে দেখল। আবার কানে চাপল। সন্দেহ হল, ঠিক নাম্বার ডায়াল করেছিল তো? সন্দেহ হতেই, রিসিভার নামিয়ে রেখে আবার তুলল। ডায়ালের শব্দ হচ্ছে। টুকাইদের নাম্বারটা মনে মনে আউড়ে প্রত্যেকটি নাম্বার ধরে ধরে ডায়াল করল। রিং হচ্ছে। কিন্তু সেই একই ব্যাপার। বেজেই যাচ্ছে। কেউ লাইন ধরছে। না। গোগোল বেশ খানিকক্ষণ শুনে, হতাশ হয়ে রিসিভার নামিয়ে রাখল। হয় টুকাইদের টেলিফোন খারাপ আছে, গোগোল শুনতে পাচ্ছে, অথচ ওদের ফোনে বাজছে না। অথবা ওরা সত্যি সত্যি কৃষ্ণনগর থেকে ফেরেনি। তা হলে যে ভারী মুশকিল!

গোগোল পা টিপে টিপে আবার নিজের ঘরে ফিরে এল। খালি পায়ে হাঁটাহাঁটি করতে দেখলেই মা রেগে যাবেন। ও খাটের ওপর উঠে বসল! আর ভাবল, তবে শব্দগুলো কোথা থেকে এল? ও কি সত্যি ভুল শুনেছে? বসে না থেকে ও আবার শুয়ে পড়ল। এখন কোনও শব্দই শোনা যাচ্ছে না। ও শরদিন্দু বন্দ্যোপাধ্যায়ের বইটা টেনে নিল। সব গল্পই পড়া। মাঝখান থেকে একটা পাতা খুলল। শরদিন্দুবাবুর গল্প একবার-দু’বারের বেশিও পড়া যায়।

পাতা মেলেও গল্প পড়া হল না। আবার শব্দ! করাত ঘষার শব্দ। খুব আস্তে শব্দটা শোনা যাচ্ছে। করাত যে কাঠের ওপর চলছে না, তা বোঝা যায়। টিন বা লোহার ওপরে খুব আলতো চেপে একটা কিছু চালানো হচ্ছে। আর শব্দটা স্পষ্ট ওর মাথার ওপরেই হচ্ছে। মিনিটখানেক শব্দটা হল। হঠাৎ ওপরের মেঝের ওপর ঠং করে একটা কিছু পড়ে যেন একটু গড়িয়ে গেল, তারপরেই আবার শব্দ বন্ধ। টুঁ শব্দটিও নেই।

গোগোল আবার উঠে বসল। এখনও কি ওর নিজের কানকে অবিশ্বাস করতে হবে? এও কি জ্বরের ঘোর? এর পরে ওর ওপরে যাওয়া ছাড়া। কী উপায় আছে? ওকে ওপরে গিয়ে দেখতে হবে, টুকাইরা আছে কি নেই। না থাকলে, শব্দ কেন হচ্ছে? কারাই বা শব্দ করছে? ইঁদুর, ছুঁচোতে ওই রকম শব্দ করতে পারে না। কিন্তু এ রকম জ্বর নিয়ে, যদি বা বাবার ঘরে যেতে পেরেছিল, ওপরে উঠতে পারবে কি? অবিশ্যি দরজা খুললেই লিফট। কিন্তু মা যদি দেখতে পান। ও ফ্ল্যাটের বাইরে এক পা-ও বেরোতে পারবে না। তা ছাড়া বেরোতে গিয়ে যদি মাথা ঘুরে পড়ে যায়?

“কী ব্যাপার গোগোল?” মা দরজায় উঁকি দিলেন, “বসে কী করছ? জ্বর-গায়ে তোমাকে আমি শুয়ে থাকতে বলেছি।”

গোগোল কিছু বলতে যাচ্ছিল। রেখামাসি ঘরে ঢুকে খাটের সামনে চলে এলেন। গোগোলের কপালে আর গলায় হাত দিয়ে উৎকণ্ঠিত হয়ে বললেন, “এ কী, জ্বর তো বেশ ভালই রয়েছে। চোখও লাল দেখাচ্ছে। শুয়ে পড়ো গোগোল।”

“গোগোল সত্যি বড় অবাধ্য হয়েছে”, মা বললেন, “ইস্কুলে খেলতে গিয়ে বৃষ্টিতে ভিজে ঠান্ডা লাগিয়ে জ্বর করেছে। শুয়ে থাকতে বলেছি। দ্যাখ, উঠে বসে আছে।”

গোগোল বাধ্য হয়ে শুয়ে পড়ল। রেখামাসি বেরিয়ে গেলেন। মা রেখামাসিকে বাইরের ঘরের দরজায় এগিয়ে দিতে গেলেন। আর তখনই আবার ঠুকঠুক শব্দ শোনা গেল। ও কি জ্বরের ঘোরে শব্দ শুনছে? মা, বঙ্কিমদা, কারও কানেই কি এই হঠাৎ হঠাৎ শব্দ যাচ্ছে না? ভাবতে ভাবতেই ঠুকঠুক শব্দ থেমে গেল। গোগোল ওপরের দিকে তাকাল। কিন্তু সেই করাত চালাবার শব্দটা শোনা গেল।

মা রেখামাসিকে বিদায় দিয়ে ঘরে এলেন। খাটের সামনে গিয়ে গোগোলের কপালে হাত দেবার আগেই বললেন, “চোখ দেখেই অবস্থা বোঝা যাচ্ছে। সেই আগের মতোই একশো দুই জ্বর রয়েছে। আমি চান করে এসে থারমোমিটার দিয়ে দেখব। ওষুধও খাওয়াব। উঠবে না একদম। শুয়ে থাকবে।”

গোগোল তখন অবাক। মা ঘরে ঢোকামাত্র শব্দটা বন্ধ হয়ে গেছে। ও কিছু বলতে পারল না। মা যেমনি বেরিয়ে গেলেন, আবার শব্দটা শোনা গেল। কিন্তু শব্দ কি কেবল এ-ঘর থেকে শোনা যাচ্ছে? মা বা বঙ্কিমদার কানে কি শব্দ যাচ্ছে না? কয়েক মিনিট অপেক্ষা করে গোগোল উঠে বসল। খাট থেকে আস্তে আস্তে নামল। বুঝতে পারছে, ফ্ল্যাটের বাইরে যাওয়া হবে না। বঙ্কিমদা টের পাবে। একটা হইচই লেগে যাবে। ও আবার বাবার ঘরে গিয়ে ঢুকল। টেলিফোনের রিসিভার তুলে একটা নাম্বার ডায়াল করল। সঙ্গে সঙ্গে ওপার থেকে একজন ভদ্রলোকের মোটা গম্ভীর স্বর ভেসে এল, “ইয়েস।”

“অমি বাতায়নী বিল্ডিং-এর বাহান্ন নম্বর ফ্ল্যাট থেকে বলছি।” গোগোল বলল।

ওপার থেকে ভদ্রলোক মোটা গম্ভীর স্বরে জিজ্ঞেস করলেন, “কে কথা বলছেন আপনি? কোনও মহিলা?”

“না। আমি গোগোল বলছি।”

“তোমার গলার স্বরটা এ রকম নাকি নাকি শোনাচ্ছে কেন?”

“আমার জ্বর হয়েছে।”

“কী দরকার বলো।”

গোগোল ঘটনাটা বলল। ওপার থেকে মোটা গম্ভীর স্বর ভেসে এল, “জ্বরের ঘোরে এসব শুনছ। ঠিক আছে। যাও শুয়ে থাকোগে। ওসব শব্দ নিয়ে তোমাকে জ্বর-গায়ে আর মাথা ঘামাতে হবে না।”

গোগোল বুঝল, কিছুই হবে না। ও রিসিভার নামিয়ে রেখে টলতে টলতে তাড়াতাড়ি নিজের ঘরে গিয়ে ঢুকল।

গোগোল ঘুমিয়ে পড়েছিল। ঘুমোবার আগে, ও সেই শব্দ শুনেছিল। ঘুমটা ভাঙল প্রচণ্ড জোরে একটা শব্দ শুনে। শব্দটা ওর মাথার ওপরেই হয়েছে। তারপরেই ওদের কলিংবেল বেজে উঠল। আর ওপরেও তখন ধুপধাপ অনেক শব্দ শোনা যাচ্ছে। ও শুয়ে শুয়েই শুনল, বাইরের ঘরে অনেকের গলার স্বর শোনা যাচ্ছে। তার মধ্যে টেলিফোনে-শোনা সেই গম্ভীর স্বরও। তিনি তখন জিজ্ঞেস করছেন, “কই কোথায় গোগোল? ওর কাছে আমাকে একবার নিয়ে চলুন।”

মা’র সঙ্গে ঘরে ঢুকলেন উনিফর্ম-পরা একজন পুলিশ অফিসার। বেশ দশাসই তাঁর চেহারা। গোগোল তাঁকে চেনে। ওদের লোকাল থানার অফিসার-ইন-চার্জ। তিনি তাড়াতাড়ি খাটের কাছে এসে গোগোলের কপালে হাত দিলেন। বললেন, “ও যে ঘামছে। মিসেস চ্যাটার্জি, দেখুন তো জ্বরটা কি ছাড়ছে?”

মা এসে দেখলেন, গোগোল সত্যি ঘামছে। শিয়রের কাছে রাখা তোয়ালে দিয়ে গোগোলের জামার ভেতরে মুছিয়ে দিতে দিতে বললেন, “এর মধ্যে তুমি আবার কী ঘটিয়েছ?”

“ঘটিয়েছে খুব মোক্ষম ঘটনাই।” থানার ওসি বললেন, “আপনারা শুনতে পাননি, আপনাদের মাথার ওপরের ফ্ল্যাটে চুপচাপ মস্ত ডাকাতি হয়ে যাচ্ছিল। একটা স্টিলের আলমারিকে পেট কাটার মতো, মাঝখান থেকে কেটে ফাঁক করে ফেলেছে। ভেতরে রয়েছে সোনার গহনা, নগদ টাকা। আরও অনেক কিছু। গোগোল জ্বরের ঘোরে যেটুকু শুনেছে, তাই আমাকে টেলিফোনে জানিয়ে দিয়েছে। জ্বরের ঘোরে হলেও, গোগোলের কানে যখন ঢুকেছে তখন আমি তো ছাড়তে পারিনি। খুব সময়মতো এসে পড়েছিলুম যা হোক।”

গোগোলের বুকের মধ্যে তখন ধকধক করছে। জিজ্ঞেস করল, “মা, আমি একটু উঠে বসব?”

“বোসো।” মা নিজেই গোগোলকে উঠে বসতে সাহায্য করলেন।

ঘরের মধ্যে তখন অন্যান্য ফ্ল্যাটের অনেক মহিলা, পুরুষ এসেছেন, ও-সি তাঁর টুপি খুলে বললেন, “গোগোল, জ্বরের ঘোরে তুমি আজ মস্ত বড় ডাকাতি ধরিয়ে দিয়েছ। তুমি সন্দেহ না করলে, কিছু ধরা পড়ত না। দাও, তোমার হাত দাও।”

গোগোল হাত বাড়াবার আগেই ও-সি তাঁর মস্ত বড় হাত বাড়িয়ে গোগোলের হাত ধরলেন, বললেন, “এবার তোমার জ্বর সেরে যাবে। পরে আবার আসব। এখন ডাকাত-মহাশয়দের একটা হিল্লে করি।”

গোগোলের দিকে সবাই অবাক মুগ্ধ চোখে তাকিয়ে ছিলেন, গোগোল মায়ের কাঁধের কাছে মুখটা গুঁজে দিল। মা ওর মাথায় হাত দিলেন। জানালা দিয়ে তখন বিকেলের রোদ ঘরের মেঝেয় এসে পড়েছে।

২৩ ডিসেম্বর ১৯৮৭

অলংকরণ: অনুপ রায়

heading1 = চুরির তদন্ত – প্রতিভা বসু

চুরির তদন্ত – প্রতিভা বসু

বাড়িতে একটা বিচ্ছিরি চুরি হয়ে গেল। রাত্রিবেলা নয়, একা বাড়িতে নয়, নির্জন ঘরে নয়, একেবারে কড়কড়ে দুপুরের জনাকীর্ণ শোবার ঘরের আলমারি থেকে। সবাই জিজ্ঞেস করলে হৈমন্তী দেবী তার সময়ও বলে দিতে পারলেন, “বেলা দুটো থেকে পৌনে পাঁচটার মধ্যে।” যাকে বলে ভোজবাজি। সাড়ে তিন হাজার টাকা। টাকাটা ছিল একটা তালা-দেওয়া পিতলের ঝালির মধ্যে, ঝালিটা ছিল দেওয়াল আলমারির মেজো তাকে। আলমারিতে তালা দেওয়া ছিল। বিলিতি তালা। আলমারি যেমন আটকানো থাকে তাই আছে, খুলে দেখা গেল ভিতরে ঝালিটি নেই।

হৈমন্তী দেবীর মাথায় হাত। এখন কী করবেন তিনি? কলকাতা থেকে বেড়াতে এসেছেন শান্তিনিকেতনে, মাঝে মাঝেই আসেন, এসে থেকে যান কয়েকদিন করে। এবার এসেছেন একটু বেশিদিনের জন্য। দু’-একটা জরুরি কাজ আছে, সেরে যেতে হবে। সঙ্গে বরাবরের মতো তাঁর আয়া পদ্মা আছে, আর আছে এই বাড়িটি যে দেখাশুনো করে সেই আদিবাসী মেয়ে রঙ্গি। পদ্মা তাঁর কাছে আছে বছর সাত-আট হয়ে গেল। রঙ্গিও আছে তিন বছর ধরে। এসেই এই কাণ্ড।

ঠিক মনে আছে একটার সময় তিনি স্নান করতে গেলেন, ফিরে এসে দেখলেন মাছওলা দাঁড়িয়ে আছে টাকার জন্যে, ঝালি থেকে তাকে টাকা দিলেন। পদ্মাকে বললেন, “শোন, ঝালিতে অনেক টাকা। এটা এক্ষুনি আলমারির মধ্যে ঢুকিয়ে রাখ।” তারপর হেসে বললেন, “সবাই বলে, দেখবেন আপনার এই ঝালি একদিন ঠিক চুরি হয়ে যাবে। কেউ সুযোগ বুঝে হাতে ঝুলিয়ে নিয়ে চলে যাবে।”

পদ্মাও হেসে বলে, “বুঝলে মা, যারা মতলব করে তারা তোমার আলমারি থেকেও চুরি করতে পারে। তুমি তো সক্কলকে দেখিয়ে এটা থেকে টাকা বার করো।”

“ঠিক আছে, তুই না করলেই হয়। এখন তো তুই-ই আমার গার্জেন, তোর হাতেই তো আমার সব।”

রঙ্গি এসে বলল, “পোদ্মা বুলছে, উর বিহাতে উ তোমার কাছ থেকে একটা সোনার হার লিবে।”

“সোনার হার! ওরে বাপ রে! সোনার কত দাম জানিস? ভারী তো শখ দেখছি তোর।”

রঙ্গি বলল, “হামিও ছাড়বুনি, হামিও লিব। তুমি ঘোটা করে পদ্মার বিহা দিবে আর আমাকে একটা রূপহার পৈছে গড়িয়ে দিবে না, সে হোবেনি।”

কুল খেতে খেতে মুখ সাদা করে ছুটে এল অন্তু। সে যে কখন কোথায় থাকে ধরতেই পারেন না হৈমন্তী দেবী। সারাদিন বাইরে বাইরে ঘুরছে। সারা শান্তিনিকেতন তার নখদর্পণে। কত বন্ধু যে জুটিয়ে নিয়েছে, তার ঠিক নেই। সে ব্যস্তসমস্ত হয়ে বলল, “শোনো দিদা, আমি খেয়ে উঠেই সুমনকাকুর বাড়ি যাচ্ছি, কাকুর সঙ্গে আলমবাজার যাব। কাকুর ফরেস্টের বন্ধু দারুণ দাবা খেলে, আমি তাকে হারিয়ে দেব।”

অন্তু হৈমন্তী দেবীর নাতি। এখন তার ছুটি, তাই সে দিদার সঙ্গে এসেছে। মহা দুষ্টু, কিন্তু হাতে একখানা বই ধরিয়ে দিলে আর কথা নেই। বই তার নেশা। গোগ্রাসে গেলে। বই পেলে বিশ্বসংসার ভুলে যাবে। এখানে এসে বই পাচ্ছে না, যে দুটো নতুন নিয়ে এসেছিল, কোন জন্মে শেষ হয়ে গেছে। কেবল ডিটেকটিভ বই পড়বে। বয়েস এগারোর কাছাকাছি। হৈমন্তী দেবী ঠিক করেছেন, এবার থেকে ওর রুচিটা একটু বদলাবার চেষ্টা করবেন। কিন্তু অন্তু যে বড় হয়ে ডিটেকটিভই হবে, এ বিষয়ে তাঁর নিজের মনে কোনও সন্দেহ নেই। সুমন মুখার্জি এখানকার এসডিপিও, হৈমন্তী দেবীর বন্ধুর ছেলে। অন্তুর বেকার অবস্থার দুষ্টুমি দেখে একটা দাবার সেট কিনে এনে দিয়েছে। দুর্দান্ত বুদ্ধি। দু’দিনেই চমৎকার শিখে নিয়েছে। এখন ডিটেকটিভ বই ভুলে সারাদিন শুধু দাবা আর দাবা। দাবা বিনে কথা নেই।

হৈমন্তী দেবী পদ্মার হাতে চাবি দিলেন, পদ্মা আলমারি খুলে দ্বিতীয় তাকে ঝালিটা রাখল, আলমারি বন্ধ করল, টেনে দেখল, তারপর চাবিটা আবার হৈমন্তী দেবীর হাতে দিল। হৈমন্তী দেবী সেই চাবি কোমরে গুঁজে অন্তুকে নিয়ে খেতে এলেন খাবার ঘরে। ঘড়িতে তখন ঠিক দুটো বাজতে সাত।

খেয়ে উঠে একটু বারান্দায় এসে দাঁড়ালেন, মালির সাইকেল নিয়ে অন্তু দাঁড়িয়ে দাঁড়িয়ে প্যাডেল করতে করতে চলে গেল সুমনের বাড়ি। অন্তুর সাইকেল চালানো দেখে হৈমন্তী দেবীর হাসি পেল। সিটে বসলে নাগাল পায় না, তাই দাঁড়িয়ে দাঁড়িয়ে প্যাডেল করে কী অদ্ভুতভাবে যাচ্ছে। এই অন্তটার জন্যই তিনি কলকাতা ছাড়তে পারেন না, নইলে কবে এখানকার বাসিন্দা হয়ে যেতেন। শান্তিনিকেতন তাঁর খুব ভাল লাগে।

তিনি যতক্ষণ বারান্দায় বাগানে একটু ঘোরাঘুরি করলেন, ততক্ষণে পদ্মা আর রঙ্গি কাজকর্ম গুছিয়ে স্নান করে খেতে বসল। রঙ্গি বলেছিল, আজ একবার বাড়ি যাবে। খেয়ে উঠে বলল, “আজ আর যাবুনি।”

তিনি বললেন, “সেই ভাল। রোজ রোজ কার জন্য ঘরে যাস? কেউ তো নেই।”

তা ঠিক। রঙ্গির কেউ নেই। একটা মেয়ে ছিল, খুব নাকি সুন্দর ছিল। এনসিসি-র এক সাহেব বিয়ে করে দিল্লি নিয়ে গেছে। রঙ্গি তার ঠিকানা জানে না, কেবল একে-ওকে জিজ্ঞেস করে। শেষে কী ভেবে ফাঁকা ঘরে গিয়ে বসে থাকে অনেকক্ষণ। লেপেপুছে পরিষ্কার করে ফেলে ঘরটা।

হৈমন্তী দেবী ঘরে এসে কোমর থেকে চাবি খুলে বালিশের কাছে রেখে ঘুমিয়ে পড়েছিলেন। ঘুম ভেঙে দেখলেন, বেলা পড়ে এসেছে। মালির ছেলে দাশু বলল, “আমি দোকানে যাচ্ছি। সর্ষের তেল আর চাল আনতে দেবেন বলেছিলেন।”

হৈমন্তী বললেন, “হ্যা, হ্যাঁ, দাঁড়া। টাকা নিয়ে যা।”

ঘরে এসে চাবি নিয়ে আলমারি খুললেন, অবধারিতভাবে নির্দিষ্ট জায়গায় হাত দিলেন, তারপরেই তাকিয়ে তাঁর চোখ কুঁচকে গেল। ঝালিটা সেখানে নেই। অন্যান্য তাক হাতড়ালেন, নেই। কাপড়চোপড় জিনিসপত্র সব ঘেঁটে সরিয়ে দেখলেন, নেই। বিস্মিত হয়ে ভয়ের গলায় ডাকলেন, “পদ্মা, পদ্মা।”

পদ্মা খাবার জল ধরছে বাইরের কল থেকে, ছুটে এসে বলল, “কী হয়েছে মা?”

“নেই।”

“কী নেই?”

“দ্যাখ তুই, আমি তো পাচ্ছি না।”

“কী পাচ্ছ না?”

“ঝালিটা।”

“ও ঝালিটা? সে তো আমি মেজো তাকে রেখেছি।” পদ্মা এগিয়ে এল। তারপর সে-ও আলমারি তছনছ করে ফেলল, ঝালিটা সত্যি নেই।

গেল কোথায়? নেবে কে? আলমারি তো তালা দেওয়া। চাবি তো তাঁর কাছে। রঙ্গিও তন্নতন্ন করল, নেই তো নেই। আলমারি ছেড়ে তখন সারা বাড়ি খোঁজা শুরু হল। রান্নাঘর, বাথরুম পর্যন্ত। অবস্থা দেখে দাশু বলল, “এখন আমি যাই মা, কাল সব এনে দেব।”

হৈমন্তী স্তম্ভিত।

আলাদা করে এবার তিনি পদ্মা আর রঙ্গির সঙ্গে কথা বললেন, “দ্যাখ, তোরা ছাড়া তো বাইরের কেউ নেই, কে নেবে? যদি হঠাৎ কোনও লোভবশত করে থাকিস আমাকে বল, আমি এ-নিয়ে আর কাউকে কিছু বলব না।”

ওরা কাঁদো কাদো গলায় বলল, “বিশ্বাস করো, আমরা নিইনি মা। আমরাও অবাক হয়ে যাচ্ছি ঝালিটা গেল কোথায়। অতগুলো টাকা। এদিকে আলমারি বন্ধ।”

বেলা পাঁচটা থেকে সন্ধে সাতটা হয়ে গেল ঝালি তো খুঁজে পাওয়া গেল না, কে চোর তাও বোঝা গেল না। ভোম্বল এল। ভোম্বল তাঁদের কলকাতার প্রতিবেশী, অবসরপ্রাপ্ত জজবাবুর নাতি, অবিনাশ ব্যারিস্টারের ছেলে। লেখাপড়ায় ভাল না হোক, দেখতে বড় সুন্দর ছেলেটা। হৈমন্তী দেবী খুব ভালবাসেন। ভোম্বল বলল, “দিদা, আমি কিছুতেই দুপুরে আসতে পারলাম না। আমার এক মামাতো ভাই আমাকে জোর করে সিনেমায় নিয়ে গেল, রেস্টুরেন্টে খাওয়াল, বলল কলকাতায় এই দিদার কাছে তো বারোমাসই থাকিস, বারোমাসই খাস, আজ আমি খাওয়াব। তুমি রাগ করোনি তো?”

ভোম্বলও কয়েকদিন হল কয়েকজন বন্ধুর সঙ্গে শান্তিনিকেতন বেড়াতে এসেছে। সকালের দিকে প্রায়ই আসে। আজও এসেছিল। হৈমন্তী দেবী বলেছিলেন, “দুপুরে এসে আমার সঙ্গে খাস।” আসেনি। এল এখন। তিনি বললেন, “আজ বাড়িতে বিশ্রী একটা কাণ্ড হয়েছে।”

ভোম্বল উদ্বিগ্নভাবে বলল, “কী?”

হৈমন্তী দেবী বললেন, “আমার ঝালিটা চুরি হয়ে গেছে।”

“তোমার ঝালিটা? ওই সুন্দর ঝালিটা। বেশি টাকাপয়সা ছিল না তো?”

“তা ছিল।”

“ছিল? কত?”

“সে-কথা বলে আর কিছু লাভ নেই। কিন্তু কী করে গেল সেটাই তাজ্জব ব্যাপার।”

সতেরো বছরের ভোম্বল, যাট বছরের বুড়োর মতো পাকা গলায় বলল, “এ যে একদিন হবে তা আমি জানতাম। কলকাতায় হয় না, সেখানে অনেক লোক। এখানে আর অসুবিধে কী? আমি তো সকালেও দেখে গেলাম, ঝালি খুলে রঙ্গিকে তুমি বাজারের পয়সা দিচ্ছ।”

“সকালে কেন, দুপুরেও ছিল। আলমারির ভিতরে চাবি দেওয়া ছিল।”

“তা সেখান থেকে কী করে যাবে? তালা ভাঙল কে?”

“তালা তো ভাঙেনি। সেটা যেমনকে তেমনই আছে। শুধু ভিতরে ঝালিটা নেই।”

“চাবি কোথায় ছিল?”

“যেমন থাকে, বালিশের তলায়।”

ভোম্বল ঠোঁট ভ্যাটকাল, “দেখলে তো, তোমার অত আদরের অত ইয়ে, কীরকম বিশ্বাসী। আরে বাবা, ওই পথের মানুষকে পথেই মানায়। ঘেঁটুফুল ফুলদানিতে মানায় না।”

বোঝা গেল ঘেঁটু ফুলটা কে। পদ্মাকে হৈমন্তী দেবী বলা যায় পথের থেকেই কুড়িয়ে এনেছেন। সাত-আট বছর আগে পদ্মা বালিকাই ছিল। মিষ্টি চেহারার সরল নিস্পাপ মুখ একটা মেয়ে। পথে বসে কাঁদছিল ফুঁপিয়ে ফুঁপিয়ে। কোথাও যেতে যেতে তাকে দেখতে পেয়ে তিনি থামলেন, পিঠে হাত বুলিয়ে বললেন, “কাঁদছিস কেন রে?” আদরে যদিও ফোঁপানিটা বেড়ে গেল, কিন্তু ছোট্ট জীবনের ইতিহাসটি ও বলল— মা-বাবা নেই, জ্যাঠা-জেঠিমার কাছে থাকত, আজ তারা মেরে তাড়িয়ে দিয়েছে, তাই শহরে এসেছে খেটে খাবে বলে। কিন্তু যাদের সঙ্গে এসেছিল, তাকে তারা ফেলে যে কোথায় গেল আর খুঁজে পাচ্ছে না, তাই পথ হারিয়ে কাঁদছে। হৈমন্তী দেবী তক্ষুনি তাকে রিকশাতে তুলে নিয়ে বাড়ি চলে এলেন। সেই থেকে সে আছে এতদিন। বলা যায় প্রায় বাড়িরই মেয়ে। তেমনই আদরেই তাকে তিনি রাখেন। বাড়ির সব্বাই তাকে ভালবাসে। বিশেষত অন্তু। অন্তু একেবারে পদ্মাদি অন্ত-প্রাণ।

একটা বিয়ে ঠিক করেছেন। তাঁদেরই ড্রাইভারের ছেলে। টেন পর্যন্ত লেখাপড়া শিখে এখন কোন গ্যারাজে কাজ শিখে মেকানিক হয়েছে, ভাল রোজগার করে, ছেলেও খুব ভাল। ভোম্বলের কথায় হৈমন্তী দেবী দুঃখিত হলেন, কিন্তু প্রতিবাদও করতে পারলেন না। কে জানে কার মনে কখন কী পাপ ঢোকে, কী দুর্মতি হয়। সোনার হার করে করে যা অস্থির। তিনি যতই দিন সোনার হার তো দেবেন না? সারা দুপুর তিনি নিজে আর পদ্মা-রঙ্গি ছাড়া তো কেউ ছিলও না। সুযোগও ছিল। পদ্মা জানত ঝালিতে কত টাকা আছে। ম্লান মুখে চুপ করে রইলেন।

ভোম্বল এরপরে সাংঘাতিক চোটপাট করল ওদের উপরে। উত্তেজিত হয়ে অনেক খোঁজাখুঁজিও করল। তারপর বলল, “বাবা বলে দিয়েছেন, আমাকে আজই বাড়িতে ফিরতে হবে। এখন সিউড়ি যাচ্ছি, সেখান থেকে চলে যাব। ওই কথাই বলতে এসেছিলাম। কিন্তু তোমার যা অবস্থা দেখছি, এভাবে একা রেখে যাই কী করে? অথচ না গেলেও তো নয়।”

ব্যস্ত হয়ে হৈমন্তী দেবী বললেন, “না, না, তুই থেকে কী করবি? যা হবার তা তো হয়েইছে। ওরা আছে।”

“ওরা আছে।” রাগে গরগর করল, “দুটো ডাকাত। তোমার অতিরিক্ত সাহস। তুমি এক্ষুনি পুলিশে খবর দাও। রিটন কমপ্লেইন দাও, নয়তো কাজ হবে না। তুমি লিখে দাও, আমি বরং যাবার পথে দিয়ে যাই।”

হৈমন্তী দেবী বিষণ্ণভাবে বললেন, “এখানকার এসডিপিও সুমন মুখার্জি আমার খুব চেনা। এক্ষুনি এসে যাবে অন্তুকে নিয়ে। তারপর দেখি কী হয়।”

“হ্যাঁ, হ্যাঁ, অন্তু কই? চুরির খবরে অন্তুর কথা জিজ্ঞেস করতেই ভুলে গেছি।”

সুমনের আসতে বেশ দেরি হল। অন্তু টগবগ করে লাফাচ্ছে, সুমনকাকার সঙ্গে সে একটা খুনের জায়গায় গিয়েছিল। একজন বড় গোয়েন্দাও সঙ্গে ছিল। সুমন বলল, “আর বলবেন না মাসিমা, গিয়েছি বন্ধুর কাছে ছুটির দুপুর কাটাতে, গিয়েই এই সংবাদ। ছুটতে হল গাঁওহরিদ্রায়, পথ কি কম নাকি? উঁচু-নিচু গ্রামের মাঠ দিয়ে যাওয়া, পুলিশ নিয়ে, জিপ নিয়ে— ওই জন্যই দেরি হয়ে গেল ফিরতে। আপনি চিন্তা করেননি তো?”

হৈমন্তী দেবী হাসলেন, “অন্তু তবে একটা জলজ্যান্ত গোয়েন্দা চোখে দেখে এল? তার উপরে খুনের তদন্ত? কিন্তু বাড়িতেও যে একটি তদন্তের ব্যাপার ঘটে গেছে সুমন, তার কী করি বলো তো?”

“কী হল?”

“তুমি তো দেখেছ, ব্যাবসাদারদের যেমন একটা হাত-বাক্স থাকে, আমার ঠিক তেমনই একটা ঝালি থাকে পাশে। শুধু এটা আনতে হবে, সেটা আনতে হবে—সারাদিন পঞ্চাশবার উঠে উঠে আলমারি খোলা মহা ঝামেলা। ওই ঝালির তালা খুলেই পয়সা টাকা যে যা চায় দিই।”

“হ্যাঁ, হ্যাঁ, সে তো আমি বরাবর দেখে আসছি।”

“ওই ঝালিটি চুরি গেছে।”

“মানে?”

“কিছু বেশি টাকা ছিল তার মধ্যে, সেজন্য বেশি সাবধান হয়ে ওটাকে আলমারির ভিতরে ঢুকিয়ে চাবি দিয়ে রেখেছিলাম।”

“অর্থাৎ ঝালিতেও তালা ছিল, আলমারিতেও চাবি ছিল?”

“হ্যাঁ।”

‘তারপর?”

“আলমারি খুলে দেখি ঝালিটা নেই।”

“সে কী! কত টাকা ছিল?”

“সাড়ে তিন হাজার।”

“সাড়ে তিন হাজার?”

“হ্যাঁ।”

“সেই টাকাসুদ্ধ ঝালিটা নেই? অথচ আলমারি বন্ধ আছে।”

“হ্যাঁ।”

“আশ্চর্য, কখন টের পেলেন?”

“বেলা দেড়টা নাগাদ ওটা খুলে আমি টাকা বার করেছি, তারপর তালা বন্ধ করেছি, তারপর আমার সামনে পদ্মা আলমারি খুলে ঝালি রেখে আলমারি বন্ধ করে চাবি আমার হাতে দিয়েছে।”

“সেই থেকে চাবি আপনার কাছে?”

“হ্যাঁ।”

“আলমারিটা বন্ধ করেছে কি করেনি, তা কি আপনি নিজে টেনে দেখেছিলেন?”

“না।”

“ওই তো আপনাদের দোষ। সকলকে এত বিশ্বাস করেন? বাড়িতে তখন আর কে ছিল?”

“আমি রঙ্গি আর পদ্মা।”

“কেউ এসেছে তার মধ্যে?”

“না।”

“তা হলে আর তদন্তের প্রয়োজন কী? চোর তো আপনার ঘরেই রয়েছে। কাকে সন্দেহ করেন? পদ্মা, না রঙ্গি? নাকি দু’জনেরই সাঁট আছে, এত টাকা যখন।”

“আমি তো কিছুই বুঝে উঠতে পারছি না সুমন। এদের সন্দেহ করতে আমার খুব খারাপ লাগছে, অ্যাদ্দিন ধরে আছে…”

“দাড়ান দেখছি। পদ্মা…” সুমনের পুলিশি গলা বেরিয়ে এল। পদ্মা ভয়ে জড়সড় হয়ে এসে দাঁড়াল।

“দুপুরবেলা তুমি আর রঙ্গি ছাড়া আর কেউ বাড়িতে ছিল?”

“না দাদাবাবু।”

“শুধু তোমরা দু’জন ছিলে?”

“হ্যাঁ।”

“কী করছিলে?”

“ঘুমোচ্ছিলাম।”

“রঙ্গি কী করছিল?”

“ও-ও ঘুমোচ্ছিল।”

“মাসিমাও ঘুমোচ্ছিলেন?”

“আজ্ঞে হ্যাঁ।”

“দরজা বন্ধ রইল, আলমারি বন্ধ রইল, তোমরা ঘুমিয়ে রইলে, ঘরে আর কেউ ঢুকল না, তবে ঝালিটা গেল কোথায়?”

“আমি কিছু জানি না, আমি কিছু করিনি, আমি নিইনি দাদাবাবু।”

সুমন প্রচণ্ড গলায় ধমক দিয়ে বলল, “ন্যাকামি কোরো না। বলো টাকা কোথায় গেল। ও-সব মেকি কান্না ঢের দেখেছি।”

“আমি জানি না, দাদাবাবু!” হাউমাউ করে উঠল পদ্মা আর সঙ্গে সঙ্গে অন্তুও কেঁদে ফেলে বলল, “পদ্মাদিকে কেন বকছ, পদ্মাদি নেয়নি।”

অন্তুর অবস্থা দেখে হৈমন্তী দেবী বললেন, “আজ বরং থাক সুমন, কাল যা হয় হবে।”

“তা তো হবেই। আমি কি ছাড়ব নাকি? টাকা তো এরাই নিয়েছে। সাড়ে তিন হাজার টাকা কি কম? কী দুর্জয় সাহস। রতিদারোগাকে পাঠিয়ে দেব কাল। দু’-চারটে রুলের গুঁতো না খেলে কি সিধে আঙুলে ঘি উঠবে?”।

“না, না, না।” অন্তু পদ্মাকে জড়িয়ে ধরল।

চলে গেল সুমন। বলে গেল এক্ষুনি গিয়ে একটা পুলিশ পাঠিয়ে দিচ্ছি, এদের চোখে চোখে রাখা দরকার।

পরের দিন সুমন আবার সেই খুনের তদন্তে কোথায় চলে গেল, আসতে পারল না। কিন্তু পুলিশ প্রহরায় রইল, দারোগাও এলেন। তিনি এসে একেবারে নাস্তানাবুদ করে ফেললেন পদ্মা আর রঙ্গিকে। হৈমন্তী দেবীকে বললেন, “আপনার আদিবাসী মেয়েটি মক্রমপুরের। মক্রমপুর হচ্ছে এখানকার বিখ্যাত গুন্ডা-বদমাশদের আড্ডা। যদূর সম্ভব দুটোতে মিলে সাঁট করেই করেছে। ওই জন্যেই বাড়ি গেল না। কিন্তু কিছুতেই স্বীকার করানো যাচ্ছে না। আসলে পিছনে মস্ত গ্যাং আছে, তাই ভয় কম। জানে ওরাই রক্ষা করবে। আজ রোববার, কিচ্ছু করা যাবে না। কাল থানায় নিয়ে গিয়ে যা করব, তখন দেখা যাবে এত সাহস বাছাধনদের থাকে কোথায়।”

হৈমন্তী ভীত গলায় বললেন, “মারধর করবেন না তো?”

দারোগা বললেন, “প্রয়োজনমতো সবই হবে, দুটো-চারটে আঙুল ভেঙে দিলেই মুখ দিয়ে বেরিয়ে আসবে সব কথা।”

“না, না, না।” হৈমন্তী দেবী প্রায় আর্তনাদ করে বললেন, “যা বলবার বাড়িতে জিজ্ঞেস করুন। ওসব থানাটানার দরকার নেই।”

সে-কথা গ্রাহ্য না করে চলে গেলেন দারোগাসাহেব।

পুরো দুটো দিন দুটো রাত কারও ঘুম নেই, খাওয়া নেই, কী অবস্থা! টাকার কষ্ট ভুলে এখন হৈমন্তী দেবীর পদ্মা আর রঙ্গির চিন্তাই বড় হয়ে উঠেছে। একথা ভেবেই বেশি কষ্ট বোধ করছেন, এই অপকর্মটি ওরা কেন করল? ধরা যে পড়বেই সে তো জানা কথা। এদিকে অন্তু সাংঘাতিক মনমরা হয়ে আছে! কারও সঙ্গে কথা বলছে না, বিশেষত দিদার উপরই তার রাগ বেশি। দারোগাবাবু এসে মারবার মতো করে কত বিশ্রী বিশ্রী গালিগালাজ করে গেলেন, টেবিলে হান্টার মেরে মেরে কত ভয় দেখালেন, অথচ দিদা একটুও প্রতিবাদ করল না। সেজন্য দিদাকে সে কিছুতেই ক্ষমা করতে পারছে না।

দুপুরবেলা খুব মন খারাপ করে শুয়ে ছিল। দিদা পাশে শুয়ে বই পড়তে পড়তে ঘুমিয়ে পড়েছেন। বাকুম বাকুম পায়রা ডাকছে বাইরে, শিরীষ গাছের শুকনো ফলগুলো বাতাসে নড়ে নড়ে গানের মতো আওয়াজ করছে। শুনতে শুনতে সে আস্তে আস্তে উঠে বসল। খাট থেকে নামল, তারপর নরম পায়ে ঘুরতে লাগল ঘরের মধ্যে। সেই মুহূর্তে নিজেকে সে অন্তু ভাবছিল না, কোনও বইয়ের কোনও বড় ডিটেকটিভের সঙ্গে একাত্ম বোধ করছিল। কচি মুখের চেহারা। তাদের মতোই পাশ করে রীতিমতো গম্ভীর। আজ সে একটা হেস্তনেস্ত করবেই করবে, এই তার পণ। তার দৃঢ় ধারণা, যে-কোনওভাবে হোক, একটা চোর ঘরে ঢুকেছিল। পদ্মাদি কক্ষনও চুরি করেনি। রঙ্গিদিও না।

সব ঘর ঘুরে রান্নাঘরে এল। দেখল দরজাটা আধো খোলা, সংলগ্ন চাতালের রোদে পদ্মাদি আর রঙ্গি শুয়ে ঘুমোচ্ছে। ওরা রোজই এরকম ঘুমোয়। তাদের পাশ কাটিয়ে সে বাইরে এল। কিন্তু তারা জেগে গেল না, আর তক্ষুনি মনে হল চোর এভাবেই ঢুকেছিল। সে আবার পাশ কাটিয়ে যেন চোর ঢুকছে সেভাবেই ঘরে ঢুকল, এখনও তারা টের পেল না। এবার অন্তু সন্তর্পণে দিদার মাথার কাছে এসে আস্তে চাবিটা নিল। তবু দিদা টের পেলেন না। চাবি নিয়ে আলমারি খুলল। মজা তো! তবে তো চোর এই পথেই এসে এইভাবেই আলমারি খুলে চুরি করেছে। যেখানে ঝালিটা ছিল হাত দিল সেখানে। কোণের দিকে কী একটা হাতে লাগতে টেনে এনে দেখল একটা ছোট্ট গোল, চারপাশে সোনালি কাজ করা আয়না। বুকের ভিতরে বিদ্যুৎ চমকে উঠল। চকচক করল চোখ, বুঝে ফেলল চোরমশায়টি কে।

তক্ষুনি চাবি ছুড়ে ফেলে আলমারি খোলা রেখে ধাক্কা মেরে দিদাকে জাগিয়ে গায়ের উপর ঝাঁপিয়ে পড়ে বলল, “দিদা, আমি চোর ধরেছি, এই যে তার চিহ্ন। কেমন করে কীভাবে ঘরে ঢুকেছে, তাও আমি দেখিয়ে দিতে পারি। তুমি পুলিশ পাঠিয়ে ওকে এক্ষুনি অ্যারেস্ট করে নিয়ে এসো।”

অন্তুর মুখ লাল, উত্তেজনায় সে থরথর করে কাঁপছে।

ঘুম-চোখে কিছুক্ষণ নাতির মুখের দিকে তাকিয়ে থেকে দিদাও উত্তেজিতভাবে উঠে বসলেন, “কী বলছিস তুই? কে চোর? কোথায় চোর।”

“এই দ্যাখো, এই দ্যাখো।”

“কী এটা?” তারপরেই আয়নাটা দেখে অবাক হয়ে বললেন, “ওমা, এটা তুই কোথায় পেলি? এ-আয়নাটার কথা তো আমি ভুলেই গিয়েছিলাম। কী সুন্দর আয়নাটা, তোর ছোটপিসি দিয়েছিল আমাকে। সবসময়ে আমার ব্যাগে থাকত, তারপর হঠাৎ একদিন দেখি নেই।”

“এটা তোমার আয়না?”

“পাঁচ-সাত বছরের মধ্যেও তো আয়নাটার কথা আমার মনে পড়েনি। কী লক্ষ্মী ছেলে, কেমন তামার আয়নাটা খুঁজে পেয়েছে।”

হাত বাড়িয়ে আদর করতে গিয়েছিলেন, অন্তু সবেগে সরে দাঁড়িয়ে ক্রুদ্ধভাবে বলল, “এটা মোটেও তোমার আয়না নয়। এ-আয়না ভোম্বলদার, সবসময় ভোম্বলদার পকেটে থাকে। এ-আয়না আমি আলমারিতে পেয়েছি। ওই ঝালি ভোম্বলদা চুরি করেছে। ভোম্বলদার পকেট থেকে এ-আয়না পড়ে গেছে সেখানে।”

“ভোম্বলদা!” অন্তুর কথা শুনে হৈমন্তী দেবী অবাক।

“হ্যাঁ, ভোম্বলদা। ভোম্বলদা মিছে কথা বলেছে, দুপুরে এসে নিজে চুরি করে সন্ধেবেলা এসে পদ্মাদির নাম বলেছে।”

“অন্তু!” তিরস্কারের গলায় নামটা উচ্চারণ করে হৈমন্তী দেবী বললেন, “তুমি কাকে কী বলছ, তা জানো না।”

“জানি। ভোম্বলদা ভাল না। একটুও ভাল না। আমি একদম দেখতে পারি না ভোম্বলদাকে। আমি ক্লাসে ফার্স্ট-সেকেন্ড হই বলে একা পেলেই আমার মাথায় টকাটক চাঁটা মারে, আর বাড়ির কাউকে দেখলে আদর করে।”

“যা বলেছ আমার কাছে বলেছ, আর যেন কখনও এ-কথা কেউ তোমার মুখ থেকে না শোনে। ছি ছি ছি, নিজের দাদার মতো, কত ভালবাসে, চকোলেট এনে দেয়, ক্যারম খেলে বসে বসে।”

লজ্জায় মরে গেলেন হৈমন্তী দেবী। ভোম্বলকে কেন যে অন্তু দেখতে পারে না, কে জানে। “ভোম্বলের বাবা অবিনাশ যদি শোনে এ-কথা? ছি ছি। ওর দাদু জজবাবু যদি শোনেন। কত সম্রান্ত লোক—ছি ছি…”

দিদার গরম গলা শুনে অন্তু ধড়াস করে বিছানায় শুয়ে পড়ে বালিশে মুখ ঢেকে ফুলে ফুলে কাঁদতে লাগল। এতখানি বয়সে কোনওদিন তো দিদার গলায় এরকম গরম শোনেনি। মা বকেন বলে কত রাগ করেন। আর আজ কিনা সে ওই দুষ্ট ভোম্বলদাটার জন্য বকুনি খেল?

হৈমন্তী দেবী তক্ষুনি পদ্মা-রঙ্গিকে ডেকে সব গুছিয়ে নিতে বললেন। আর এখানে থাকা নয়। কাল ভোরের ট্রেনেই চলে যাবেন কলকাতা। সুমন সন্ধেবেলা এলে বললেন, “টাকা উদ্ধারের চেষ্টা করে দরকার নেই। যা গেছে, গেছে। কারা নিয়েছে সে তো বোঝাই গেল। রঙ্গিকে ছাড়িয়ে দিয়ে যাব। পদ্মার ব্যবস্থা যা হয় কলকাতা গিয়ে হবে। এখানে থাকাটা অন্তর পক্ষে ক্ষতিকর হচ্ছে।”

রাত্রিবেলা সাড়ে ন’টার ট্রেনে এক অপ্রত্যাশিত অতিথি এসে হাজির। সকলের খাওয়া-দাওয়া সারা, অন্তু ঘুমিয়ে পড়েছে, পদ্মা-রঙ্গিও শুয়ে পড়েছে, হৈমন্তী দেবী জানালা দিয়ে দেখে দরজা খুলে অবাক হয়ে বললেন, “তুমি! হঠাৎ! এখানে?”

“এর মধ্যেই শুয়ে পড়েছিলেন?”

“আর কী? শান্তিনিকেতনে তো এখন গভীর রাত। আমার বাড়িতেই আলো। কী ব্যাপার? এসো, এসো। এই পদ্মা, ওঠ দ্যাখ কে এসেছে।”

অতিথি বলল, “খুব একটা জরুরি কাজে এসেছি মাসিমা। কথাটা ব্যক্তিগতভাবে আপনাকেই শুধু বলতে চাই।”

“বলো।”

অতিথি কোনও ভণিতা না করে বলল, “আমার পুত্রটি একটি গুণধর। নানারকম কু-অভ্যাস তো হয়েইছে, তা বলে তার অধঃপতন যে এতদূর, এ আমি কল্পনাও করতে পারিনি। যাই হোক, সংক্ষেপে ঘটনাটা এই, ভোম্বল চুপিচুপি দুপুরবেলা এসে আপনার আলমারি থেকে সাড়ে তিন হাজার টাকা চুরি করে কলকাতা গেছে। সিনেমার হিরো হবে। ওই টাকা নিয়ে পালিয়ে বম্বে যাচ্ছিল আর-এক বন্ধুর সঙ্গে। ওর মা ধরে ফেলেছেন। আমার হাতে যথেষ্ট মার খেয়ে শেষে স্বীকার করতে বাধ্য হয়েছে, এ-টাকা সে কোথায় পেল, কীভাবে চুরি করল। এই সেই টাকা।”

রাবার-ব্যান্ড আটকানো টাকার বান্ডিলটা ভোম্বলের বাবা অবিনাশ বালিশের তলায় গুঁজে দিলেন।

হৈমন্তী দেবীর মুখে আর বাক্য সরল না। চকিতে একবার অন্তুর দিকে তাকালেন শুধু।

১৬ মার্চ ১৯৮৮

অলংকরণ: কৃষ্ণেন্দু চাকী

heading1 = নাম-না-জানা বন্ধু – এণাক্ষী চট্টোপাধ্যায়

নাম-না-জানা বন্ধু – এণাক্ষী চট্টোপাধ্যায়

“ওই তো, ওই তো, সেই কলকা”, উল্লাসে প্রায় লাফিয়ে উঠেছিল দিপু। কিন্তু লাফ দেওয়া তো দূরের কথা, সিট থেকে এক ইঞ্চিও নড়া গেল না। এমন টাইট করে সিট-বেল্ট বাঁধা। ওই অবস্থাতেই যতটা সম্ভব ঘাড় বেঁকিয়ে গলা টান টান করে সে দেখতে চেষ্টা করল, জানলা দিয়ে অনেক নীচে সমুদ্রের সবুজ-নীল জল থেকে প্রায় যেন লাফ দিয়ে উঠে আসা কলকা আকৃতির দ্বীপটা।

দিপু কলম্বো যাচ্ছে শুনে অনেকে অনেকরকম কথা বলেছিল। বাগড়া দিতে চেষ্টা করেছিল প্রায় সবাই। ভাগ্যিস, জেঠু তাদের কথা কানে নেননি। দিপু জানত। জেঠু ওরকম একটুতে ঘাবড়ে যাওয়ার লোকই নন। ভয় কাকে বলে জেঠুর জানা নেই। তাই অবিনাশকাকা অকারণেই বেড়াতে এসে যখন বললেন, “বলি ব্রজগোপাল, কাজটা কি ঠিক হচ্ছে? রাক্ষসদের দেশ। সেখানে এই কচি ছেলেটাকে একেবারে একা পাঠাচ্ছ।”

চোখ লাল করে জেঠু বললেন, “রাক্ষসদের দেশ! তা রাক্ষসরা তো ছোট খোকাকে আর বউমাকে চিবিয়ে খেয়ে ফেলেনি এই পাঁচ মাসে। মনে হয় দিপুকেও খাবে না।”

“আরে খায়নি। কিন্তু খেতে কতক্ষণ?”

অবিনাশকাকার কথা বলাই সার। জেঠু নিজের মনে যা করছিলেন, করে যেতে লাগলেন। খানিক পরে এলেন সামনের বাড়ির লাহিড়ীকাকু। বললেন, “এই মারামারি কাটাকাটির মধ্যে ছেলেটাকে পাঠাচ্ছিস। তোর মাথাটাথা খারাপ হয়ে যায়নি তো?”

জেঠু বললেন, “সে তো উত্তরে। কলম্বো একদম শান্ত। তা হলে ছোটখোকা কি ওকে পাঠাবার জন্যে লিখত? ওদের কাজকর্ম তো ভালমতোই হচ্ছে। ইউনেস্কোর লোকজনেরা খুব প্রোটেকটেড। ওদের কিছু হবে না।”

লাহিড়ীকাকু আগে চাকরি করতেন ইরাকে। ঘরের মধ্যে গুঁড়ি মেরে বসে আছেন, খোলা জানলা দিয়ে সাঁ সাঁ করে গুলি ছুটে যাচ্ছে, এইরকম একটা আবহাওয়ায় অনেক বছর কাটিয়েছেন। তার রোমাঞ্চকর বর্ণনা শুনে দিপুর লোম খাড়া হয়ে যেত। ভাবত, ইশ, শ্রীলঙ্কাও যেন ওরকম হয়। কিন্তু বাবার চিঠিতে কোনওরকম যুদ্ধবিগ্রহের খবর থাকে না। কলম্বো একদম শান্ত। প্রত্যেক চিঠিতে বাবা এই কথা লেখেন।

লাহিড়ীকাকু কেবল খুঁতখুঁত করেন। শেষে জেঠু বেশ কঠিন কণ্ঠে বলেন, “দ্যাখো, শ্রীলঙ্কা ইরাক নয়। হলে দিপুকে পাঠাবার কথা ছোটখোকা লিখত কি? এই নিয়ে বেশি বকবক করবে না, বলে দিচ্ছি।”

মনে হয়েছিল, সবচেয়ে মুশকিল হবে ঠাকুমাকে নিয়ে। কিন্তু ঠাকুমার ফেভারিট নাতনি যখন যাচ্ছে না, তখন ঠাকুমার কোনও চিন্তাই নেই। বনিকে যাবার কথা মা-বাবা অবশ্য লিখেছিলেন, কিন্তু তার পরীক্ষা সামনে। তা ছাড়া শ্রীলঙ্কা যাবার জন্য বনি খুব একটা উৎসাহবোধ করেনি। দিপু জানে আসল কারণটা কী। কলম্বো থেকে তো আর সকাল-বিকেল প্রাণের বন্ধু শ্ৰীলাকে ফোন করা যাবে না।

পাশের বাড়ির প্রদীপদা খবরটা শুনে সত্যিকার খুশি। অনেক কথা বলেছিলেন। তার মধ্যে একটা দারুণ কবিতার লাইন। ‘ওই সিন্ধুর টিপ সিংহল দ্বীপ কাঞ্চনময় দেশ।’ কাঞ্চনময় কাকে বলে দিপু জানে না, সিন্ধু মানেও না। অবশ্য সিন্ধু নদীর কথা বাদ দিলে। সেন্ট্রাল স্কুলে তো বাংলা শেখার উপায় নেই, তবে বাড়িতে মা আর দিদির বকাবকির চোটে খানিকটা বাংলা হাতের লেখা রপ্ত হয়েছে, বইও যে পড়তে পারে না, তা নয়, কিন্তু হিন্দি কিংবা ইংরেজির মতো তাড়াতাড়ি এখনও পারে না। মা বলেন, “চেষ্টা থাকলে আস্তে আস্তে হয়ে যাবে। তুইও বরং গরমের ছুটিতে বেশি করে বাংলা গল্পের বই পড়িস।”

প্রদীপদা, অবশ্য মানেটা বুঝিয়ে দিয়েছিলেন। বলেছিলেন, সোনার লঙ্কা, যাকে বলা হত, স্বর্ণলঙ্কা। রামায়ণের বর্ণনা তো নিশ্চয় মনে আছে। আর সিন্ধুর মানে হল, সমুদ্র। ম্যাপে শ্রীলঙ্কার চেহারাটা দেখেছিস? ঠিক মনে হয় না একফোঁটা জল কিংবা সমুদ্রের কপালে সাঁটা কলকামতো টিপ?

লাইনটা ভারী চমৎকার, দিপু মনে মনে অনেকবার আউড়ে মুখস্থ করে নিয়েছে। ওই সিন্ধুর টিপ সিংহল দ্বীপ কাঞ্চনময় দেশ। মনে মনে ভেবেছিল, বোধহয় প্লেন থেকে দেখা যাবে সোনালি সব গম্বুজওয়ালা উঁচু উঁচু বাড়ি, রোদে চকচক করছে। কাঞ্চনময়, সোনায় মোড়া। কিন্তু তার বদলে সবুজ কলকা। ভারী আশ্চর্য লাগল তার। মুখ ফসকে তাই বেরিয়ে গেল, “আরে, আরে, ওই তো কলকা…”

পাশের ভদ্রলোকটি তার স্বগতোক্তি শুনে একটু হেসে তার পিঠ চাপড়ে দিলেন। “নট কলকাত্তা মাই সন, উই আর অ্যাপ্রোচিং কলম্বো।”

অচেনা লোকে পিঠ চাপড়ে কথা বললে দিপুর খুব বিরক্ত লাগে। তা ছাড়া মাই সন আবার কী? উনি কি ওর বাবা নাকি? কানেও কি কম শোনেন ভদ্রলোক। কলকা শুনে ভেবেছেন কলকাতা। দিপু কি এতই ছেলেমানুষ যে, কোথায় যাচ্ছে তাও জানে না? মাদ্রাজে প্লেন বদল করে ভোরবেলা ইন্টারন্যাশনাল এয়ারপোর্ট থেকে যে প্লেনে চড়ে বসল, সেটা ওকে আবার কলকাতা ফেরত নিয়ে যাবে এরকম ভাবার মতো বোকা কেউ হয় নাকি। উনি নিজে হতে পারেন, তা ছাড়া এ কীরকম বিশ্রী গায়ে পড়ে কথা বলা স্বভাব। দীপু তাই শুধু একবার ভদ্রলোকের আপাদমস্তক দেখে নিয়ে ‘আই নো’ বলেই মুখটা ফিরিয়ে নিল। আরে, এই ভদ্রলোককে নিয়েই তো একটু আগে খুব ঝামেলা হয়েছিল। প্রকাণ্ড বড় হাতব্যাগ নিয়ে ঢুকছিলেন উনি সিকিউরিটি চেকের মধ্যে দিয়ে। ওরা বোধহয় ব্যাগের সাইজ নিয়ে কিছু বলেছিল। দিপুর কানে যা এসেছিল, তা এইরকম:

“এত বড় ব্যাগ কেন?”

“জিনিস আছে, তাই।”

“জিনিসের জন্যে তো সুটকেস আছে। তাতে ঢোকাবেন তো।”

‘আঁটেনি, আর জায়গা ছিল না সুটকেসে।”

“তাই সব হ্যান্ডব্যাগে পুরেছেন? বাঃ!”

দিপু ভাবছিল, এত বড় হাতব্যাগে কী পুরেছেন উনি? ওর নিজের ব্যাগে পাশপোর্ট, স্কুলের আই-ডি কার্ড, ডায়েরি, কলম, টুথব্রাশ, চিরুনি, সেলোটেপ, আলপিন আর ছোট্ট ছুরি, তাও অনেক জায়গা।

ওরা শেষ অবধি ভদ্রলোককে ব্যাগ খোলাতে বাধ্য করেছিল, সব কথা দিপু ঠিক শুনতে পায়নি।

খোলা হল হাতব্যাগ। প্রকাণ্ড চারখানা টিন, মুখ আঁটা।

“কী আছে এর মধ্যে?” সন্দেহ-ভরা চোখে। তাকালেন অফিসার।

“নাথিং, নাথিং। ওনলি চিলি পাউডার।”

“কী? চিলি পাউডার?” অফিসারের তো চক্ষু ছানাবড়া। “আপনি শ্রীলঙ্কায় লঙ্কা নিয়ে যাচ্ছেন?”

“মিৰ্চ মসালা?” এক ভদ্রমহিলা ফোড়ন কাটলেন। হাসির রোল উঠল।

“ইউ আর রাইট ম্যাডাম। মির্চ কি দেশ মে মির্চ মসালা।”

“ক্যারিং কোল টু নিউ ক্যাস্‌ল৷”

নানারকম মন্তব্য ছুড়তে লাগল আশপাশের লোকেরা। ভদ্রলোক কিন্তু নির্বিকার। ওই চার টিন লঙ্কার গুঁড়ো উনি শ্রীলঙ্কাতে নিয়ে যাবেনই, এবং ওই হাতব্যাগে ঢুকিয়ে।

শেষ অবধি এই সমস্যার কী সমাধান হয়েছিল দিপু জানে না, কিন্তু তিনি এখন ওরই পাশে বসে জ্ঞান দেবার চেষ্টা করছেন। যাকগে, তার চেয়ে কলকা দ্বীপের ভেতরে কী দেখা যাচ্ছে সেদিকে মন দেওয়া যাক।

প্লেন ততক্ষণে নামতে শুরু করেছে। আরে, আরে, ছাতার মতো এই গাছগুলো কী? মনে হচ্ছে, সমস্ত দ্বীপটাই কেউ ছাতা মুড়ে রেখে দিয়েছে। সোনার গম্বুজ দূরে থাক বাড়িঘরও নেই, কেবল এই আশ্চর্য গাছ— হাজার হাজার সবুজ ছাতার মতো। পরক্ষণেই দিপু বুঝতে পারল ওগুলো কী গাছ। ও তো নারকোল গাছ। তা হলে ওপর থেকে নারকোল গাছের জঙ্গল এইরকমই দেখায়। এরকম দিক থেকে দেখার সুযোগ তো হয়নি, তাই নারকোল গাছ বলতেই যে চেহারাটা ভেসে ওঠে, তার সঙ্গে একে ঠিক মেলানো যাচ্ছিল না। নামবার সময় কীরকম দেখব? দিপুর মনে হল, এই খোলা ছাতাগুলো কী করে সাধারণ নারকোল গাছ হয়ে যাবে? হবে কি? দেখা যাক, কেমন করে হয়। কিন্তু হবে তো?

হঠাৎ ভয়ানক চিন্তায় পড়ে গেল দিপু। যেন ওগুলো নারকোল গাছ হওয়া-না-হওয়ার ওপর তার জীবনমরণ নির্ভর করছে। এমনকী ক্ষতি হবে যদি ওগুলো নারকোল না হয়ে অন্য কোনও নাম-না-জানা গাছ হয়? প্রদীপদা অবশ্য ওকে আসার আগে ন্যাশনাল জিওগ্রাফিকের একটা সংখ্যা দেখিয়েছিলেন, তাতে অনেক নারকোল গাছের ছবি ছিল। তবে তাতে লাল কী সব ফল ঝুলছে। নারকোলেরই মতো, কিন্তু অনেক বড়। মা চিঠিতে লিখেছিলেন, এখানে একরকম নারকোল হয়, তাকে বলে কিং কোকোনাট। যা সাইজ নারকোলের, রাজাই বটে। সম্ভবত এই ছাতা গাছগুলো তাই।

প্লেনের মধ্যে ততক্ষণে বেশ চাঞ্চল্য দেখা দিয়েছে। নামার সময় হয়ে আসছে। দিপুর মতো নিশ্চয়ই এরা কেউ প্রথমবার শ্রীলঙ্কা যাচ্ছে না। তাই ততটা উত্তেজিত এদের না হবারই কথা। দিপু তো সামনে পরীক্ষার কথা স্রেফ ভুলে মেরে বসে আছে। এখন মনে পড়ে যেতেই মনটা একটু দমে গেল। জোর করে মন থেকে সেই ভাবনাটা সরিয়ে দিল। প্রদীপদা ওর শ্রীলঙ্কা বেড়াতে আসাটা খুব সাপোর্ট করেছিলেন, বলেছিলেন, “দ্যাখো ডাকু, জীবনে আসল পরীক্ষা কি হলঘরে বসে খাতা আর কলম দিয়ে হয়। হয় না। আসল পরীক্ষা হয় বাস্তবের মুখোমুখি।”

প্রদীপদা ওকে দিপু বলে ডাকেন না। বলেন ডাকু। আসলে ছোটবেলায় দিদা এই নামটা চালু করেন। ভাল নাম জয়েন্দ্র, ডাক নাম ডাকু। তাতে কী হয়েছে। দিদিরও তো ভাল নাম জয়নী, ডাকনাম বনি। তবে দিদি যেরকম স্কুলে বন্ধুদের মুখে জেনি হয়ে গিয়েছিল, জয়েন্দ্র নিয়ে তেমন কিছু হয়নি। কেবল বাবা যখন পিলানী গেলেন ওঁর সহকর্মীরা খুব অবাক হয়ে বলেছিলেন, “বেটাকা ইয়ে ক্যায়সা নাম রখ্‌খা ডক্টর মজুমদার?”

বাবা অম্লানবদনে উত্তর দিয়েছিলেন, “কেন, ডাকু তো চমৎকার নাম।”

“আরে রাম রাম, আপকা বেটা ক্যা চম্বলকা ডাকু বনে গা?”

বাবা তাতে ভ্রূক্ষেপও করেননি। কিন্তু মা বোধহয় ঘাবড়ে গিয়ে ডাকুকে দিপু বলে ডাকতে শুরু করলেন। এই নামটাই বেণুমাসি সোনামাসিরা সবাই পছন্দ করল। জেঠু, জেঠি, ঠাকুমা সবাই ওকে দিপুই বলেন। কেবল বাবা এখনও ডাকু বলতে ভালবাসেন। আর ডাকু বলে ডাকেন প্রদীপদা।

দিপু এতক্ষণে চারপাশে তাকাল। এখনও সিট-বেল্টে কেউ হাত দেয়নি। প্লেনের অর্ধের ভরতি, দু’-চারজন বিদেশি ছাড়া মনে হচ্ছে সবাই ভারতীয়। সিংহলিও হতে পারে। এই স্কার্ট-ব্লাউজ পরা মেয়েটি বোধহয় ভারতীয় নয়। নরম চেহারা, গায়ের রং ফরসাও বলা যাবে না, কালোও বলা যাবে না। মাঝামাঝি। নাকটা খুব টিকলো নয়, চোখ দুটো বড় বড়। দিপু ওর নাম জেনে গেছে। একটু আগেই ওর মা ওকে ডাকছিলেন চন্দ্রিকা বলে। চন্দ্রিকা তো ভারতীয়দের নামও হতে পারে। তবে এই বয়সের কোনও ভারতীয় মেয়ে হয়তো শালোয়ার-কামিজ পরত। নাও পরতে পারত। দিদি তো মাঝে মাঝে স্কার্ট-ব্লাউজও পরে।

উঃ, সময় যেন আর কাটতেই চায় না। শেষের কয়েক মিনিটকে মনে হচ্ছে কয়েক ঘণ্টা। চারদিক দিয়ে ছুটে যাচ্ছে ঘন সবুজ জঙ্গল, একটু আগেই দেখা গিয়েছিল সমুদ্র, কী ঘন নীল জল। জল কিন্তু পুরীর সমুদ্রের মতো আছড়াচ্ছে না। প্লেন থেকে যতটুকু দেখা গেল, তাতে দিপুর মনে হল সি-বিচে কারও হাত ধরে জলে নামার দরকার হবে না।

থামল প্লেন, ক্যাপ্টেন সবাইকে ধন্যবাদ জানাচ্ছেন। উঠে পড়েছে সবাই। দিপু হাতে ব্যাগটা নিয়ে দাঁড়াল। হঠাৎ তার মনে হল, কারা যেন ঘাড়ের কাছে ফিসফাস করে কী বলছে। খুব নিচু গলায় কথা হচ্ছিল। ভাষাটা সম্ভবত সিংহলি। অন্তত তামিল যে নয়, সেটা দিপু বুঝতে পারছিল। যারা কথা বলছিল, তাদের ও দেখতে পাচ্ছিল না, তবে গলার সুরে চাপা উত্তেজনা, যেন স্বাভাবিক কথাবার্তানয়। অন্যের কথাবার্তা যদিও শোনা উচিত নয়, তবু দিপু মন দিয়ে শোনার চেষ্টা করল। ভাবল মানে তো বুঝতে পারছি না, শুনলে ক্ষতি কী।

একটা কথা কয়েকবার কানে এল। বেল অব এশিয়া। দিপু ভাবল, শুনেছি শ্রীলঙ্কায় বৌদ্ধধর্মের প্রবল প্রতাপ। তা হলে ওদের বৌদ্ধ বিহারে এত বড় ঘন্টা আছে যা এশিয়ার মধ্যে সবচেয়ে বড়? হবেও বা, কিন্তু জাপানিরা কি এসব ব্যাপারে পিছিয়ে থাকবে? এশিয়ার বৃহত্তম ঘণ্টা কোনও জাপানি বুদ্ধ মন্দিরে থাকলেই যেন ভাল হত। যাকগে। অন্তত কলম্বোতে গিয়ে ও বাবাকে বলতে পারবে, এশিয়ার বৃহত্তম ঘণ্টাটা যে এখানে আছে, তা আমি জানি।

লোক দুটোর কথাবার্তার মধ্যে আরও দু’-একটা ইংরেজি শব্দ ছিল। একজন বলল, বিহার মহাদেবী পার্ক। অন্যজন মনে হল সায় দিয়ে কী যেন বলল। এইটুকু শোনার পর প্লেন ল্যান্ড করার উত্তেজনায় বাকি কথা আর দিপুর কানে ঢুকল না।

নামবার সময় মির্চ-মসালা বাবুর কী তাড়া। দিপুকে প্রায় ধাক্কা দিয়ে চলে যেতে যেতে উনি একবার পিছনে তাকালেন। আবার সেই চাপা গলা। কী যেন একটা নির্দেশ বিনিময় হল। খুবই সন্দেহজনক। দিপুর আফসোস হল, আসবার আগে সিংহলি ভাষাটা একটু শেখার চেষ্টা কেন করেনি। কার কাছেই বা শিখত। মা চিঠিতে লিখেছিলেন, ভাষা নিয়ে কোনও অসুবিধে হবে না। এখানে সকলেই ইংরেজি বলে। অন্তত কলম্বোতে।

কটুনায়কে এয়ারপোর্টে দিপুর মা আর বাবা হাজির ছিলেন, সঙ্গে আর একজন অচেনা ভদ্রলোক। দিপুকে দেখে মা জড়িয়ে ধরলেন। বাবা হ্যান্ডশেক করে বললেন, “হাউ ওয়াজ দা ট্রিপ?” বাবা সবসময় ওর সঙ্গে সমবয়সির মতো ব্যবহার করেন। কিন্তু দিপু মাকে চমকে দেবে ঠিক করেছিল। তাই মাথা ঝাঁকিয়ে ‘ও কে’ বলে বাবার কথার সংক্ষেপে উত্তর। সেরে নিয়ে মাকে বলল, “মা সিন্ধুর টিপ সিংহল দ্বীপ কাঞ্চনময় দেশ।”

মা বললেন, “দিপু, এত অবাক হলেন মা যে, তাঁর মুখ দিয়ে আর কথা বেরোচ্ছিল না।

বাবা হো হো করে হাসলেন। “দেখেছ তো, ছেলের বাংলা কতটা উন্নতি করেছে এরই মধ্যে।”

মা বললেন, “ওই চন্দন যার অঙ্গের বাস তাম্বুল-বন কেশ।”

দিপু বলল, “তার পরে?”

“যার উত্তাল তাল-কুঞ্জের বায়-মন্থর নিশ্বাস…”

বাবা বললেন, “খুব হয়েছে, চলো এখন বাড়ি যাওয়া যাক। ভাল কথা, মি. প্রেমদাসা মিট মাই সন।” এটা উনি বললেন সঙ্গের সিংহলি ভদ্রলোককে। তিনি এতক্ষণ মিটিমিটি হাসছিলেন।

॥ ২ ॥

বাড়ি মানে ‘হোটেল জানকী’। সেখানে ইউনেসকো থেকে ব্যবস্থা করা আছে, আলাদা অ্যাপার্টমেন্টের। গত পাঁচ মাস দিপুর মা-বাবা ওখানেই আছেন। ফার্নিচার, প্লেট-কাঁটাচামচ, বিছানার চাদর, সবই ওরা দিয়েছে। শুধু রান্নার কিছু বাসন কিনে নিয়েছেন দিপুর মা। অর্ডার দিলেই হোটেল থেকে খাবার অবশ্য চলে আসে, কিন্তু এ-দেশে সব তরকারিতে এত নারকোল তাঁর আর সহ্য হচ্ছিল না।

গাড়ি এগিয়ে চলেছে শহরের দিকে। এয়ারপোর্ট শহর থেকে বেশ দূরে। খালের মতো একটা জলের ধারা পেরিয়ে গেল গাড়ি। বাবা বললেন, “শ্রীলঙ্কার নদী কেমন দেখলি? এটাকে কী বলে জানিস? কেলানিয়া গঙ্গা।”

“গঙ্গা! এখানেও?” দিপু তো অবাক।

“গঙ্গা মানেই নদী। যেমন মহাবলী গঙ্গা।”

“বা রে। এটা তো জানতাম না। প্রদীপদা তা হলে ঠিকই বলেছিলেন। বাড়ি থেকে না বেরোলে কিছুই জানা যায় না।”

কথাবার্তা যদিও বাংলায় হচ্ছিল, কিন্তু প্রেমদাসা আন্দাজে বুঝতে পারছিলেন বোধহয়। উনি ইংরেজিতে বললেন, “এখানে অবাক হবার মতো অনেক কিছুই দেখতে পাবে। তোমাদের দেশের সঙ্গে কিছু মিল, কিন্তু অনেক বেশি অমিল।”

বাবা বললেন, “প্রেমদাসা, আপনি যদি দিপুর একজন গাইড ঠিক করে দেন, তা হলে বড় সুবিধে হয়। আমি তো সারাদিন ব্যস্ত থাকব, ওকে নিয়ে উইক এন্ডে ছাড়া ঘোরার সময় পাব না।”

প্রেমদাসা বললেন, “কেন, মিসেস মজুমদার তো এই পাঁচ মাসে একজন কলম্বোবাসী হয়ে গেছেন।”

বাবা বললেন, “তবেই হয়েছে। ওঁর সঙ্গে পেটায় দোকানে দোকানে ঘুরতে দিপুর কি ভাল লাগবে?”

মা বললেন, “আমি বুঝি খালি পেটার সোনার দোকানে গিয়ে বসে থাকি?”

বাবা বললেন, “পাগল!”

॥ ৩ ॥

সেদিন দিপুর জন্যে অনেকে ওদের হোটেলের ঘরে জমা হলেন। খুব আড্ডা জমে উঠেছিল।

প্রেমদাসা বললেন, “শ্রীলঙ্কার ইতিহাস খুব ঘটনাবহুল, কত জাতি এখানে এসেছে, থেকে গেছে, ইতিহাসের সেই আদিকাল থেকে। খ্রিস্টপূর্ব ৫৪৩ অব্দে আসে উত্তর ভারতের রাজা সিংহবাহুর ছেলে বিজয়। সে বিয়ে-থা করে এখানেই থেকে যায়। মারা যাবার আগে সে তার বাবাকে চিঠি লেখে, তিনি যেন তার ছোট ভাইকে এখানে পাঠান রাজ্য সামলাবার জন্য। কিন্তু ততদিনে সিংহবাহু মারা গেছেন, সিংহাসনে বসেছেন তার দ্বিতীয় পুত্র সুমিত্র, তিনি তাঁর ছোট ছেলে পাণ্ডবশকে পাঠালেন। এইভাবে সিংহলের সিংহাসনে বসলেন এক বাঙালি-রাজপুত্র।

“অনেকদিন কাটল, অনেক উত্থান-পতন, ১৫০৫ সালে এল পর্তুগিজরা। ও না, বলতে ভুল হয়েছে। তার আগে এসেছিল মুররা। তাদের তাড়াতে এল পর্তুগিজরা। একশো বছর পরে ওলন্দাজরা তাদের তাড়িয়ে দ্বীপ অধিকার করে। আবার হাত-বদল হয়। এবারে আসে ইংরেজরা। তারাও চলে গেল। এবার এলেন আপনারা,” বলে দিপুর বাবার দিকে তাকিয়ে মুচকি হেসে চুপ করলেন প্রেমদাসা।

সকলে হো হো করে হেসে উঠল। মি. ইউকাওয়া বললেন, “এই টানাটানির মধ্যে কোথাও জাপানিরা নেই? মি, প্রেমদাসা, আপনি ইতিহাসটি ঠিকঠাক বলেছেন তো? আমার মনে হয়, আমার দেশ থেকে অনেক আগেই এখানে পাড়ি জমানো উচিত ছিল। কী সুন্দর সবুজে সবুজ দেশ আপনাদের। রাস্তার দু’ধারে মশলা-বাগান, গন্ধে ভুরভুর, আহা। চাঁদনি রাতে বাত্তিকালোয়ার লেগুনের নীল জলে মাছেরা গান গায়, সে কী অনির্বচনীয় সুর। আর আপনাদের সি-বিচ। পৃথিবীতে এরকম কোথাও আছে? নাঃ। আমি ভাবছি, বিজয় সিংহের মতো এখানেই সংসার পেতে থেকে যাই।”

মি. ইউকাওয়া যা মজা করে কথা বলেন, ওঁর ইংরেজিটাও বেশ বাঁকাচোরা। দিপুদের হোটেলের অ্যাপার্টমেন্টে উনি প্রায়ই হাজির হন। ভদ্রলোক পেশায় ফোটোগ্রাফার। বিয়েটিয়ে করেননি, ভবঘুরে টাইপের। সবসময় কাঁধে ক্যামেরা আর মুখে কথার খই ফুটছে। একদিন দিপুর মা ওঁকে লুচি খাইয়েছিলেন, সেদিন ষষ্ঠী না কী ছিল বলে মা সারাদিন উপোস করে ছিলেন। ব্যাপারটা ইউকাওয়াকে বুঝিয়ে বলা হয়েছিল। যেদিন উপোস সেদিন ভাত খাওয়ার কথা নয়। সন্ধেবেলা লুচি। তারপর থেকে ইউকাওয়া এসেই প্রথম কথা জিজ্ঞেস করেন, “কী, আজ আপনার লুচি-ডে নয়?” লুচি খেয়ে খুব পছন্দ হয়েছিল ভদ্রলোকের।

কলম্বোতে এসে দিন ভালই কাটছিল দিপুর, ওর সঙ্গী জুটেছিল বিজয়। ওরই বয়সি ছেলে। বাবার সহকর্মী আপ্পাসিংঘে ওর সঙ্গে দিপুর আলাপ করিয়ে দেন। বিজয়ের বাবা প্রোফেসর, সব সময়েই এদেশ-ওদেশ করেন। আপ্পাসিংঘের ছেলেবেলার বন্ধু, কলম্বোর পথেঘাটে ঘুরে বেড়ানোর সময় বিজয়ই ছিল ওর গাইড।

প্রথম দিকটায় মা একটু আপত্তি করতেন। “হোটেল থেকে একা একা কোথাও যাস না। কী জানি বাবা, শুনছি জনতা বিমুক্তি পেরামুনাদের বিশ্বাস নেই। আর এলটিটিই-এদেরও বিশ্বাস নেই। এই তো সেদিন পার্লামেন্টে বোমা ফাটল—প্রেসিডেন্ট অল্পের জন্যে বেঁচে গেলেন।”

বাবার কাছে এসব কোনও কথাই নয়। উনি বললেন, “তোমার ছেলে তো আর জয়বর্ধনে নয়। তা ছাড়া এলটিটিই-রা কলম্বোতে ঘোরাফেরা করে না। দিপু যদি একটু নিজে নিজে ঘুরেই না বেড়াল, তা হলে আর ওর আসা কেন? তা ছাড়া বিজয় সঙ্গে থাকছে তো। ও তো লোকাল ছেলে, ঠিক জানে, কোথায় যেতে হবে আর কোথায় গন্ডগোল।”

বিজয়ের সঙ্গে টোটো করে ঘুরে বেড়াত দিপু। বিশেষ করে ছুটির দিনগুলোয়, পূর্ণিমার দিন কলম্বোতে সব ছুটি। ওরা বলে পোয়া-ডে। সেদিন, এমনকী সিনেমা হলগুলোও বন্ধ। টিভিতে কেবল বুদ্ধের স্তব আর গান হয়।

বিজয় আর দিপু প্রায়ই যেত সমুদ্রের ধারে একটা খোলা জায়গায়। সেখানে সবাই ঘুড়ি ওড়াতে যায়। কতরকম ঘুড়ি। এরকম ঘুড়ি দিপু আগে কখনও দেখেনি। বাক্স ঘুড়ি, বিশাল বিশাল ল্যাজওয়ালা চিনে ঘুড়ি, দেখে তো দিপুর তাক লেগে গেল। গল ফেস জায়গাটার নাম, কারণ পাশ দিয়েই গেছে গল রোড, কলম্বো থেকে গল শহরে যাবার রাস্তা। গল ওলন্দাজদের আমলের শহর, বিরাট একটা পুরনো দুর্গ আছে সেখানে, এটা একেবারে দক্ষিণে। এসব দিকে সবাই বেড়াতে যায়। এখানে কোনও গন্ডগোল নেই।

কলম্বো শহরের মাঝখানে একটা দারুণ পার্ক আছে। অনেকদিন আগে নাকি সেখানে দারচিনি বন ছিল। এখন তা নেই, তবে নামটা রয়ে গেছে সিনামন গার্ডেন। তার মধ্যে শ্রীলঙ্কার এক রানির মূর্তি আছে। সেখানে একটা ঘটনা ঘটেছিল। দিপু সেটা কাউকে বলে উঠতে পারেনি। শুধু বিজয়কে বলেছিল।

পার্কের দু’পাশে ঘন জঙ্গলে ঢাকা সরু পথ দিয়ে ওরা হাঁটছে। কানে এল উত্তেজিত কথাবার্তা। চেনা গলা। দিপু কান খাড়া করল, কিন্তু দাঁড়িয়ে তো পড়া যায় না। তাই এগিয়ে যেতে যেতে যতটা শুনতে পেল, তাতে ও স্পষ্ট বুঝল এ সেই প্লেনের সন্দেহজনক সহযাত্রী, যিনি বেল অব এশিয়ার কথা বলছিলেন।

রাস্তাটা শেষ হয়েছে যেখানে, সেখান থেকে শ্রীলঙ্কার রানি বিহার মহাদেবীর মূর্তিটা স্পষ্ট দেখা যায়। দিপু বলল, “চল, আমরা ওদিকে যাই।” ওপাশ থেকে ঠিক সেই সময় বেরিয়ে এল সেই দু’জন। মির্চ মসালা আর কটা চোখ, কটা চুল চেহারার একজন। তারা অবশ্য নিজেদের মধ্যে কথা বলতে বলতে উলটো দিকে চলে গেল।

বিজয় বলল, “লোকটা বার্গার।”

দিপু বলল, “তার মানে?”

“ওরা ওলন্দাজদের বংশধর। দক্ষিণে গলের আশপাশে বার্গাররা থাকে।”

দিপু প্লেনের কথাবার্তা আর লোকজনের সন্দেহজনক চালচলনের কথা বিজয়কে বলল। বিজয় বলল, “তুই ঠিক শুনেছিলি ওরা বিহার মহাদেবী পার্কে একটা অ্যাপয়েন্টমেন্ট করছে? সেটা তো যে কেউ করতে পারে।”

“কিন্তু ফিসফিস করে বলছিল।”

“আরে, দূর, দূর।”

“এখানেও দেখলি ওরা জঙ্গলে ঢুকেছিল, কেন বাইরে খোলা জায়গায় বসে কথা বলা যেত না?”

“এটা তুই ঠিক বলেছিস, আর কী বলছিল ওরা?”

“বুঝতে তো পারিনি। কী যেন এশিয়ার ঘণ্টার কথা বলছিল।”

“ঘণ্টা! তুই কী শুনতে কী শুনেছিস।”

হাঁটতে হাঁটতে ওরা পার্ক ছাড়িয়ে রাস্তায় এসে পড়েছে।

“ওখানে অত সাদা কাগজ ঝোলানো আছে।

“কেউ মারা গেছেন। সাদা কাগজ টাঙানো মানেই তাই।”

“চল, একটু কাছে যাই।”

॥ ৪ ॥

প্রেমদাসা বললেন, “চলো, তোমাকে নোগাম্বো যেতে যেতে শোনাব শ্রীলঙ্কার রত্ন, মণি-মাণিক্যের কথা। পৃথিবীতে মহামূল্য রত্ন উৎপাদনকারী যে পাঁচটি প্রধান দেশ আছে, শ্রীলঙ্কা হল তার মধ্যে একটি।”

দিপু জিজ্ঞেস করল, “উৎপাদন মানে কি এগুলো ম্যানুফ্যাকচার করা হয়, কৃত্রিম ভাবে?”

প্রেমদাসা হো হো করে হাসলেন। “আরে না, না। আমারই বলতে ভুল হয়ে গেছে। রত্ন উৎপাদন নয়, এ দেশের মাটি পাথর আর নদীর বালির মধ্যে আছে দামি দামি রত্নের উৎস। কতরকম শুনবে? শুধু হিরেই পাবে না এখানে। আর পান্না। বাকি সব যেমন নীলা মানে সাফায়ার। কতরকম রঙের নীলা এখানে পাওয়া যায় জানো?”

দিপু একটু অবাক হয়ে বলল, “কেন নীলা তো নীল হয়, তাই না?”

প্রেমদাসা উত্তেজিত হয়ে উঠলেন। বললেন, “শুধু নীল? শুধু নীল ভাবছ! হ্যাঁ নীল তো আছেই।”

বাবা বললেন, “নীলকান্তমণি।”।

মা বললেন, “কিন্তু আমি যতদূর জানি, নীলা সকলের সহ্য হয় না। কেউ কেউ ধারণ করে খুব উপকার পায়, কারও মারাত্মক অনিষ্ট হয়েছে বলে শোনা যায়।”

প্রেমদাসা একবার চট করে দিপুর মায়ের হাতের দিকে দেখে নিয়ে বললেন, “তাই বুঝি আপনার হাতে কোনও নীলার আংটি নেই মিসেস মজুমদার? ওটা তো মুক্তো বসানো মনে হচ্ছে।”

মা একটু লজ্জিত হলেন। রত্ন ধারণে ওঁর তেমন বিশ্বাস নেই। মুক্তোটা পরেছিলেন শাড়ির সঙ্গে ম্যাচ করে। কিন্তু এসব কথা কী করে প্রেমদাসাকে বোঝানো যায়।

দিপু অধৈর্য হয়ে বলে উঠল, “কিন্তু আপনি বলছিলেন অন্য রঙের নীলার কথা।”

“হ্যাঁ, শোনো। নীলা আছে সাদা, হলদে আর কমলা রঙের। আমরা সিংহলিরা কিন্তু নীলাকে খুব শুভ বলে মনে করি। বুঝলেন মিসেস মজুমদার, বরং হিরে আমাদের কাছে ততটা শুভ নয়। মানে ওই যে আপনি বললেন, আপনাদের নীলা সম্বন্ধে যে মনোভাব, আমাদের হিরে সম্বন্ধেও তাই। কার হিরে সহ্য হবে কার হবে না, এসব জটিল ব্যাপার।”

এইসব আলোচনা শুনে দিপু একবার বাবার দিকে তাকাল। যা ভেবেছিল ঠিক সেইরকম প্রতিক্রিয়া হল বাবার।

“যত সব বাজে গাঁজাখুরি গল্প। যাকগে, আপনি নীলার কী ইতিহাসের কথা বলছিলেন, বরং সেটা হোক।”

প্রেমদাসা উৎসাহিত হয়ে উঠলেন। “হ্যাঁ, শুনুন তবে, এখানকার সব বিখ্যাত নীলার কথা। ইংল্যান্ডের রাজ পরিবারের গয়নাগাঁটিতে, ইরানের শাহের মুকুটে যেসব বড় বড় নীলা শোভা পাচ্ছিল বা এখনও পাচ্ছে, সেগুলি সবই গেছে এদেশ থেকে। পৃথিবীর সবচেয়ে বড় নীলা, পাঁচশো তেষটি ক্যারেটের। সেটাও এখানকার। তবে দুঃখের বিষয়, তার নাম স্টার অব ইন্ডিয়া।”

“এটা তো ভারী অন্যায়,” বললেন দিপুর মা।।

“জিনিসটা আছে কোথায়?” জানতে চাইলেন ড. মজুমদার।

“সেটা আছে আমেরিকায়। ওদের ন্যাচারাল হিষ্ট্রি মিউজিয়ামে। আরও নানান জায়গায় আছে, বড় বড় মিউজিয়ামে।”

দিপু জিজ্ঞেস করল, “এগুলো কি খুব দামি?”

“দামি তো নিশ্চয়ই। দামের যদি আন্দাজ চাও, তা হলে বলি, প্যারিসের মিউজিয়ামে একশো ক্যারেট ওজনের একটা স্বচ্ছ নীলা আছে। আজ থেকে প্রায় একশো বছর আগে যখন এটা কেনা হয়েছিল, এর দাম ছিল প্রায় তিন লক্ষ টাকা।”

দিপু বলল, “তার মানে ভারতীয় মুদ্রায় দেড় লক্ষ।”

বাবা বললেন, “সেটা তো এখনকার হিসেবে। কিন্তু আপনাদের সব দামি নীলাই কি বিদেশে পাচার হয়ে গেছে নাকি?”

প্রেমদাসা বললেন, “সব যায়নি। আমাদের জেম কর্পোরেশনের কাছে আছে পাঁচশো ক্যারেটের ব্লু জায়েন্ট, আর চারশো ক্যারেটের ব্লু বেল অব এশিয়া।”

“ভারী সুন্দর নাম তো।” মা বললেন, “এগুলো দেখতে পেলে মন্দ হত না।”

“বলেন তো নিয়ে যেতে পারি। লাকসলোতে বোধহয় এনে রাখা আছে এখন,”বললেন প্রেমদাসা। “আসুন, এবারে নেমে আমাদের নৌকোয় উঠতে হবে।”

নোগাম্বো জায়গাটা সমুদ্র থেকে ঢুকে-আসা লেগুনে ভরতি। নৌকো করে লেগুন পার হয়ে হোটেল। সেখানে আবার এক লম্বা কাঠের বারান্দা চলে গেছে লেগুনের পাশ ঘেঁষে। অনেকখানি যাবার পর ছোট ছোট কুটির। সমস্ত পথটা নিচু সুরে বাজনা শুনতে শুনতে যেতে বেশ ভালই লাগছিল। দিপু কিন্তু ভাবছিল অন্য কথা। প্রাকৃতিক দৃশ্য দেখার মতো মন তার ছিল না।

প্রেমদাসা অনর্গল কথা বলে যাচ্ছেন। মাকে বলছেন, “একদিন রত্নপুরা যাবেন, যেখানে জেম তোলা থেকে কাটা, পালিশ করা সব হয়। একেবারে সাবেকি ধরনের। নদীর বালি ছেঁকে ছেঁকে মণি মাণিক্য আলাদা করা হচ্ছে। সাধারণত এগুলো অনেক কাটাছাঁটা ও শোধন-প্রক্রিয়ার মধ্যে দিয়ে যায়, তবে এদের চেনা যায়। কিন্তু এক-একটা খালি চোখেও চেনা যায়। সে বেশ মজার ব্যাপার।”

বাবা আর মা নানারকম মন্তব্য করছিলেন, কিন্তু দিপুর কানে ভাল করে কিছুই ঢুকছিল না। তার মাথার মধ্যে কেবল প্রতিধ্বনি হচ্ছে—ব্লু বেল অব এশিয়া। ব্লু বেল অব এশিয়া। প্লেনের সেই সন্দেহজনক লোকটা এই নামটাই তো করেছিল মির্চ-মসালাবাবুর কাছে। তারা কি তা হলে নীলার কথা আলোচনা করছিল? মনটা কেমন খচখচ করতে লাগল। কথাটা কাকে বলা যায়?

॥ ৫ ॥

সেদিন দিপু ঘরে একা বসে বসে টিভি দেখছিল। বাবা-মা গেছেন প্রোফেসর মেন্ডিজের বাড়ি। সেখানে দিপুর বয়সি কেউ নেই বলে সে হোটেলেই থেকে গেছে। ফোন করে বিজয়কে আসতে বলেছিল, কিন্তু ও কোথায় যেন গেছে।

টিভির পরদায় ঘোষিকা তখন সবে উদয় হয়ে হাতজোড় করে বলছে, ‘আইহুয়ান। রূপবাহিনী।’ বাকি কথাগুলো দিপু বুঝতে পারল না। সিংহলি ভাষার মাত্র গোটা কয়েক শব্দই সে বোঝে। আইহুয়ান মানে নমস্কার, রূপবাহিনী হল দূরদর্শন। কয়েকটা কথার আশ্চর্যভাবে বাংলার সঙ্গে মিল আছে। যেমন জলকে ওরা বলে জল, চিনিকে সিনি, তালগাছকে তালগাস। বাবা বলেন, এটা হবার কারণ বিজয় সিংহের সঙ্গে যে দলবল এসেছিল তারা সবাই মেদিনীপুর, ওড়িশা এই সব জায়গার লোক। তাদের বংশধর এরা। তাই চেহারায়ও খানিকটা ওইরকম ভাব আছে। তবে অনেক শব্দ আবার খুব উলটোপালটাভাবে ব্যবহার হয়। হোটেল জানকীর কাছে যে কো-অপারেটিভ স্টোর আছে, তাকে ওরা বলে সালুসালা বিলাসিতা। মা’র কাছে শুনেছে সব ডিপার্টমেন্টাল স্টোরই বিলাসিতা। তারপর আছে নাম। যেমন বিজয়, ললিত, চন্দ্রিকা, গামিনী। সবই সংস্কৃত নাম, কিন্তু ইংরেজি বানানগুলো অন্যরকম। যেমন, বিজয় এরা বানান করে ডাবলিউ দিয়ে। নাম সংস্কৃত হলে কী হবে, তার মধ্যে এতগুলো করে ডাবলিউ আর জেড থাকে যে, দেখলে প্রথমটা বুঝতে পারা মুশকিল। ছোটবেলা থেকে ইতিহাসে পড়েছে সম্রাট অশোকের ছেলে মহেন্দ্র সিংহলে এসেছিলেন বৌদ্ধধর্ম প্রচার করতে, এরা তাঁকে বলে মহিন্দ।।

দিপু হঠাৎ চমকে গিয়ে দেখে, টিভির পরদায় যেন চেনা চেনা একটা কিছু দেখা যাচ্ছে। আরে, আরে, এই তো সেই লাকসালা, যেখানে কালকেই মা আর মিসেস কুলশ্রেষ্ঠের সঙ্গে ও গিয়েছিল। পরক্ষণেই দেখা গেল, সেখানে একজন লম্বামতো লোক, হাতে মাইক্রোফোন। উত্তেজিতভাবে খুব তাড়াতাড়ি কী যেন বলে যাচ্ছে সে। মানে না বুঝলেও দিপু এইটুকু আন্দাজ করতে পারল যে, ভয়ানক কিছু ঘটে গেছে। সম্ভবত লাকসালা থেকে কোনও মূল্যবান বস্তু চুরি গেছে। লোকটার একটা কথা বুঝতে না পারলেও সে স্পষ্ট শুনল, ব্লু বেল অব এশিয়া। ইশ, বিজয়টা যদি এখানে থাকত। লোকটা একবার ইংরেজিতে বললেই তো পারে।

যেন দিপুর মনোগত বাসনা বুঝতে পেরে পরদায় দেখা দিল শাড়ি-পরা একজন ঘোষিকা। শ্রীলঙ্কার অফিসে, বাজারে, দূরদর্শনে সব জায়গায় মেয়েরা যেমন একরঙা শাড়ি আর সেই রঙেরই ব্লাউজ পরে, এ-মেয়েটিও তাই পরেছে। হালকা সবুজ রঙের। উত্তেজিত মুখে সে বলতে লাগল, “আমি দুঃখের সঙ্গে জানাচ্ছি— আজ বিকেল চারটে বেজে চল্লিশ মিনিটে লাকসালার ভেতরের হলঘরে এক দুঃসাহসিক চুরি হয়ে গেছে। শ্রীলঙ্কার গর্ব, আমাদের সকলের অত্যন্ত প্রিয় নীলা ব্লু বেল অব এশিয়া কে বা কারা সরিয়ে ফেলেছে। বন্ধুগণ, আপনারা জানেন নীলার প্রভাব কত মঙ্গলজনক। পুলিশ এ-বিষয়ে অত্যন্ত বেশিরকম তৎপরতা শুরু করে দিয়েছে। জনসাধারণের বিশ্বাস, এই নীলা দেশের মাটি থেকে উধাও হলে শ্রীলঙ্কার ঘোর বিপদ ঘনিয়ে আসবে। এ-বিষয়ে আমরা বিখ্যাত নীলা-বিশেষজ্ঞ শ্রীঅতুল ফার্নান্দোর কাছে এখন যাচ্ছি।”

এরপরে কথাবার্তা হল সিংহলি ভাষায়। আওয়াজটা বন্ধ করে উঠে দাঁড়াল দিপু। এও কি সম্ভব? তা হলে কাল যেটা চোখের ভুল বলে মনে করে উড়িয়ে দিয়েছিল, সেটা সত্যি। দৃশ্যটা আর-একবার ভাল করে মনে করবার চেষ্টা করল। সরকারি এম্পোরিয়াম লাল। লোকের ভিড়ে ভরতি। মা আর মিসেস কুলশ্রেষ্ঠ বাটিকের জামাকাপড়ের কাউন্টারে। দিপু নিজের মনে বেড়াতে বেড়াতে চলে এসেছিল মুখোশের দিকটায়। কতরকম মুখোশ। এখানকার মুখোশ নাকি খুব বিখ্যাত। দিদিকে ভয় দেখাবার জন্য একটা বিকট ভেংচি-কাটা মুখোশ কিনলে কেমন হয়? কথাটা মাকে বলবে বলে ঘুরে দাঁড়াতেই একঝলক ও দেখতে পেল সেই লোকটাকে। সেই বার্গার যাকে প্লেনে শলা-পরামর্শ করতে শুনেছিল মির্চ-মসালার সঙ্গে। কিন্তু একপলকের জন্য কেবল। তারপর সে ভিড়ের মধ্যে কোথায় মিশে গেল। একটু অন্যমনস্কভাবে চিন্তা করল ও। যেখানেই যাই সেখানেই ওই লোকটা। একটু বাড়াবাড়ি হয়ে যাচ্ছে। নাঃ, কী দেখতে কী দেখেছে। দৌড়ে বাটিকের কাউন্টারে পৌঁছে দেখে, ততক্ষণে মা আর মিসেস কুলশ্রেষ্ঠ সিঁড়ি দিয়ে দোতলায় উঠছেন। সিঁড়ির নীচে দাঁড়িয়ে দিপু ভাবল, বরং এখানেই অপেক্ষা করি। যে-মুখোশটার দিকে ওর নজর ছিল, সেটা আর-কেউ না নিয়ে ফেলে এই চিন্তা তখন তার মাথায়। একটু পরেই অবশ্য মা নেমে এলেন, পিছন পিছন তাঁর বান্ধবী। মুখোশ কিনে ওরা হোটেলে ফিরে দেখে, তার বাবা অপেক্ষা করছেন একজন ভদ্রলোকের সঙ্গে। উত্তর ভারতীয় ভদ্রলোক। তিনি ওঁদের নিয়ে যাবেন মাউন্ট ল্যাভিনিয়াতে।

॥ ৬ ॥

আজ দিপু চলে যাবে। সকাল থেকেই মা’র চোখ ছলছল করছে। মা’র যেমন কাণ্ড, সকলের সামনে আবার কান্না না জুড়ে দেন— তা হলে দিপুর প্রেসটিজ একদম চুরমার। সুটকেস অনেকক্ষণ আগেই চেপেচুপে বন্ধ করা হয়ে গেছে, সবাই নীচে নামার উদ্যোগ করছে, এমন সময় ‘হ্যালো, হ্যালো’, বলতে বলতে ইউকাওয়ার আগমন।

“তুমি তা হলে চললে মি, দিপু? তোমাকে এয়ারপোর্টে পৌঁছতে পারব না। তাই এখানেই গুডবাই করতে এলাম।”

দিপু তাড়াতাড়ি হাত বাড়িয়ে দিল। জোর হ্যান্ডশেকের পর ইউকাওয়া বললেন, “আশাকরি গুণ্ডা-বদমাশদের কাছ থেকে দূরে দূরে থাকবে। আর স্মাগলারদের থেকেও সাবধান।”

ইউকাওয়ার ওইরকমই কথা। দিপু মুচকি হাসল। মা একটু হতভম্বভাবে তাকালেন। বাবা বললেন, “মি, ইউকাওয়া, ইতিমধ্যেই আমার স্ত্রী হাজাররকম বিপদ কল্পনা করতে শুরু করেছেন, আপনি তো আগুনে ঘি ঢালছেন। কোথায় স্মাগলার? আমি তো এতদিন তাদের নামই শুনেছি, কারও সঙ্গে তো মোলাকাত হবার সুযোগ হল না।”

“ইউ আর লাকি মি. মজুমদার,” গম্ভীর হয়ে বললেন ইউকাওয়া, “আপনি জানেন এখান থেকে কী রেটে জেম আর সোনা বাইরে পাচার হয়? আপনাদের ইন্ডিয়াতেই তো ওদের ঢালাও বাজার।”

“ধরা পড়ে নিশ্চয়ই?”

“কিছু পড়ে। সবটা পড়ে না। এই তো যে-নীলাটা নিয়ে হইচই চলছে, পেয়েছে তার হদিশ? সে এতদিনে মান্নার উপসাগরের ওপরে চলে গেছে।” চোখ মটকে দিপুর দিকে তাকিয়ে ইউকাওয়া বললেন, “তবে বলা যায় না হয়তো মি. দিপুর সঙ্গে এক প্লেনেই টিকিট কেটেছে ডাকাতটা।”

মা বললেন, “মি. ইউকাওয়া, দয়া করে এইসব আজেবাজে কথা বলবেন না।”

হা হা হা। দরাজ গলায় হাসলেন ইউকাওয়া। “কী ভাবছেন আপনার ছেলেকে? সে এখন এত বড় আর সাহসী যে, সেরকম অবস্থা হলে তিন ঘুষি মেরে স্মাগলারকে ঘায়েল করে দেবে। কী দিপু, পারবে না? ইউ আর এ বিগ বয়।”

আবার সেই কটুনায়কে এয়ারপোর্ট। সিকিউরিটি চেকে ঢোকার আগে চট করে প্রণামটা সেরে নিয়ে দিপু বলল, “মা, সিন্ধুর টিপ সিংহল দ্বীপ কাঞ্চনময় দেশ, ওই চন্দন যার অঙ্গের বাস তাম্বুল-বন

“দীপ,” বলেই মা ওকে জড়িয়ে ধরলেন। চোখের জল আর বাঁধ মানল না।

বাবা বললেন, “ব্যাপারটা কী, তুমি এমন করছ। যেন কতবছর বাদে আবার ওকে দেখবে। এই তো ম্যাটার অব ফোর মান্থস, দেখতে দেখতে কেটে যাবে। হ্যাভ এ গুড ট্রিপ দিপু।”

ফিরে গিয়ে মাকে চিঠিতে কী কী লিখবে, এই চিন্তায় মগ্ন হয়ে দিপু প্লেনের দিকে রওনা দিল। আশপাশে কারা ছিল খুব একটা দেখতে ইচ্ছে ছিল না। মনটা কেমন ভার ভার লাগছে। মাথার মধ্যে ঘুরছে, সিন্ধুর টিপ সিংহল দ্বীপ। পুরো কবিতাটা মুখস্থ করার খুব ইচ্ছে ছিল, কিন্তু প্রথম তিনটে লাইনের পর মা আর ঠিক করে মনে করতে পারলেন না। বাবার সঙ্গে এই বিষয়ে পরামর্শ করতে গিয়ে মা এক ধমক খেয়ে গিয়েছিলেন।

“আচ্ছা সত্যেন দত্তের কাব্যসঞ্চয়ন একটা কোথায় পাওয়া যায়, বলতে পারো?”

“এখানে? শ্রীলঙ্কায়? আর ইউ ম্যাড?”

“কেন, হোটেল তাজ সমুদ্রের মি. ভট্টাচার্যকে জিজ্ঞেস করলে হয় না?”

“খেপে গেছ? উনি এখানে চাকরি করতে এসেছেন, না কবিতার বই পড়তে?”

ব্যাপারটা ওখানেই শেষ। ওরা পরে একবার তাজ সমুদ্রে গিয়েছিল। কী দারুণ জায়গা। কে সি পন্থ নাকি এসে ওখানেই উঠেছিলেন। মি. ভট্টাচার্যি খুব আলাপী লোক, কিন্তু তাঁর কাছে মা আর সত্যেন দত্তের নাম ভরসা করে করেননি।

তাজ সমুদ্র, গল ফেসে ঘুড়ি ওড়ানো, বিজয়। সকলের জন্যেই মন কেমন করবে। মি, ইউকাওয়ার মজার মজার কথা। আজকে কি আপনার লুচি-ডে? তুমি স্মাগলারদের তিনটে ঘুষিতে কাত করে দিতে পারবে না দিপু? স্মাগলার, রত্ন-চোর, বিখ্যাত নীলা। আচ্ছা, সত্যিই যদি সেই চোরটা এই প্লেনে থাকে, এমনও তো হতে পারে যে, সে দিপুর পাশেই বসেছে।

নাঃ, দীপুর পাশে এক সাদা চামড়ার মহিলা, সঙ্গে গোটাতিনেক নানা সাইজের বাচ্চা। উনি একবার দিপুকে বললেন, “এক্সকিউজে মোয়া।” তা হলে উনি নির্ঘাত ফরাসি। বাচ্চাগুলো সারা প্লেন দৌড়ে বেড়াচ্ছে। সবচেয়ে ছোট সোনালি চুল মেয়েটা এক ছুটে তার মায়ের হাত ছাড়িয়ে পিছনের দিকে দৌড়ে গেল, সে কোথায় গিয়ে ঠোক্কর খায় দেখবার জন্যে যেই দিপু ঘাড় ঘুরিয়েছে, ঠিক তখনই পরপর দুটো ঘটনা ঘটল। উলটো দিক থেকে আসা একজন এয়ার হোস্টেসের সঙ্গে ধাক্কা লেগে বাচ্চাটা হুমড়ি খেয়ে। পড়ল আর দিপুর চোখে পড়ল তার তিন সারি পিছনে একজন গম্ভীর মুখ ভদ্রলোকের দিকে। সেই বার্গার। একেই সে মহাদেবী বিহার পার্কে দেখেছিল আর পরে এক ঝলকের জন্য লাসালায়। তা হলে কি… তা হলে কি? উত্তেজনায় টান টান হয়ে ঘুরে বসল দিপু। এত কি ভাগ্য হবে তার? খোদ এক রত্ন-চোরের সঙ্গে একই প্লেনে?

দ্রুত চিন্তা করল সে। ইতিমধ্যে সিট-বেল্ট লাগাবার ডাক পড়েছে—ক্যাপ্টেন আরও কী কী সব বলে চলেছেন, দিপুর সেদিকে কান নেই। সে কেবল ভাবছে চারশো ক্যারেটের নীলা তা হলে ওরই সঙ্গে। ব্লু বেল অব এশিয়া। কিন্তু নীলা হয়তো পাচার হয়ে গেছে ইতিমধ্যে। ওর সঙ্গেই যে আছে তার প্রমাণ কী!

দিপুর ভয়ানক রাগ হল, কলম্বো থেকে মাদ্রাজ কেবলমাত্র আধঘণ্টার পথ। এত অল্প সময়ের মধ্যে কী করতে পারে সে। মাথা ঠান্ডা করে ভাবতেও পারছে না। লোকটার গতিবিধির ওপর নজর রাখতে হবে, কিন্তু কতবার ঘাড় ঘোরাবে সে? কী ভাববে অন্য সহযাত্রীরা? এই ক্ষেত্রে পেশাদার ডিটেকটিভরা কী করত? সম্ভবত কোনও ছুতোয় লোকটার পাশে গিয়ে বসার চেষ্টা করত। কী ছুতো, আচ্ছা এই বাচ্চাগুলোর সঙ্গে খেলার ছুতো করে ওদিকে যাওয়া যায় না? ফ্রেঞ্চ জানলে মহিলাকে একটু জিজ্ঞেস করা যেত, আমি কি ওদের সঙ্গে খেলতে পারি? ইংরেজিতে জিজ্ঞেস করা যায়। কিন্তু উনি কী ভাববেন? প্লেনটা কি খেলার মাঠ? তিন-চার বছরের ছেলেমেয়েরা ছুটোছুটি করলে খারাপ দেখায় না, কিন্তু দিপুর মতো একজন ক্লাস সেভনের ছেলে দু’সারি সিটের মধ্যে দিয়ে দৌড়ে বেড়াচ্ছে, এটা কল্পনা করাও কষ্টকর।

দিপু আর-একবার দেখে নিল। লোকটার মুখ গোমড়া, কোলের ওপর হ্যান্ডব্যাগ। কেন, কোলে কেন? আর কেউ তো হ্যান্ডব্যাগ কোলে করে বসেনি। লোকটার চোখ বারবার হ্যান্ডব্যাগের দিকে পড়ছে। তা তো পড়বেই। আরে, ফরাসি বাচ্চাটা টলমল করতে করতে ওইদিকে এগোতেই বিরক্ত মুখ করে লোকটা ব্যাগটা সরিয়ে বগলের তলায় করে নিল। বাঃ, বাঃ, দিপুর ইচ্ছে করল, বাচ্চাটাকে আদর করে কোলে তুলে নিতে। দিপু এটাও লক্ষ করল যে, বাচ্চাদের দেখলে সকলের মুখটা কেমন নরম মতো হয়ে যায়, এর কিন্তু তা হল না। বাচ্চাটা ওখান থেকে যেন গেলে বাঁচে, এমন ওর মুখের ভাব।

বাচ্চাটা কি দিপুর মনের কথা বুঝতে পেরেছিল? কারণ লোকটার ব্যাগ সরানো দেখে ও বোধহয় ভাবল এটা একটা খেলা। সে হাসি হাসি মুখে তার ব্যাগের দিকে হাত বাড়াল। লোকটা অধৈর্য হয়ে এক ধাক্কা দিল বাচ্চাটাকে। ধাক্কাটা একটু জোরেই হয়ে গিয়েছিল, সত্যি সত্যি বোধহয় ওকে আঘাত করা লোকটার উদ্দেশ্য ছিল না। কিন্তু চেয়ারের কোণে মাথা ঠুকে বাচ্চাটার কপাল একটু কেটে গেল। সে যা না চিৎকার জুড়ল, তার চেয়ে বেশি চেঁচালেন তার মা। তারপরে এক দক্ষযজ্ঞ শুরু হয়ে গেল।

লোকটাকে এগিয়ে এসে মাপ চাইতে বাধ্য করলেন কয়েকজন সহযাত্রী, কেউ কেউ রেগে আগুন হয়ে তাকে ইংরেজি, ফ্রেঞ্চ, জার্মান নানারকম ভাষায় কটুকাটব্য বর্ষণ করতে লাগলেন, অনেকেই সিট ছেড়ে উঠে পড়েছে, এদিক থেকে এয়ার হোস্টেসরা ওদিক থেকে ক্যাপটেন। এই গন্ডগোলের মধ্যে দিপু সুট করে হাতব্যাগের কাছে পৌঁছে গেছে। জিপার খুলে হাত ঢোকালেই যে কিছু পাবে, এমন ভরসা ছিল না। হাতে শক্তমত কী যেন ঠেকল। বার করে দেখে, মোজা। যা থাকে কপালে, শক্ত জিনিস-পোরা মোজাটি নিজের পকেটে পুরে ভাল ছেলের মতো আবার নিজের সিটে এসে বসে পড়ল।

॥ ৭ ॥

প্রদীপদা বললেন, “ব্যাপার কী বল তো ডাকু? এসে অবধি দেখছি তুই গম্ভীরভাবে কীসব চিন্তা করছিস। তুই কি শ্রীলঙ্কার রাজনৈতিক সমস্যা নিয়ে প্রেসিডেন্ট জয়বর্ধনের সঙ্গে আলোচনা করতে গিয়েছিলি নাকি? এবারে মনে হয় প্রধানমন্ত্রী রাজীব গাঁধী দূত করে তোকেই পাঠাবেন।”

দিপু তখন নিবিষ্ট মনে একটা ছোট কার্ডবোর্ডের বাক্সের চারপাশে আচ্ছা করে সেলোটেপ আটকাছে।

প্রদীপদা বললেন, “এটা তো দেখছি একটা স্লাইডের বাক্স। কী করছিস এটা নিয়ে?”

দিপু ছোট্ট করে বলল, “পাঠাব।”

“কী পাঠাবি? কোথায়?”

“কলম্বোয়, আমার বন্ধু বিজয়কে কিছু স্লাইড।”

এটা অবশ্য মিথ্যে কথা হয়ে গেল। দিপু কখনও মিথ্যে কথা বলে না। কিন্তু ও যতই প্রদীপদাকে ভালবাসুক, তাঁকে কী করে বলে এর মধ্যে যাচ্ছে শ্রীলঙ্কার সেই বিখ্যাত চুরি যাওয়া ব্লু বেল অব এশিয়া। ভেতরে ছোট্ট করে একটা কাগজে লিখে দিয়েছে, একজন নাম-না-জানা বন্ধুর কাছ থেকে। পার্সেলটা সে বিজয়কে করছে না, করছে কলম্বোর সরকারি এম্পোরিয়াম লাকসালাকে। প্রেরকের নাম হিসেবে যা-হোক একটা-কিছু নাম লিখে দিলেই হবে।

মানসচক্ষে দেখতে পেল দিপু কিং কোকোনাটের ছাতা মাথায় সবুজ মুক্তোর মতো দ্বীপ শ্রীলঙ্কা। ঝলমলে নীল জল এসে আঁচড়াচ্ছে মাউন্ট ল্যাভিনিয়া বিচে। দূরে গল রোড। সেখান দিয়ে সাঁ সাঁ করে ছুটছে গাড়ি। আর হোটেল জানকীর গোল বারান্দায় বসে মা সেলাই করছেন। বসার ঘরে টিভির সামনে বাবা। ঘোষিকা বলছেন, “আইহুয়ান, রূপবাহিনী। আজ আপনাদের কাছে একটা সুসংবাদ পরিবেশন করছি। গত সাত দিন ধরে সমস্ত জনসাধারণ যে নীলার শোকে মুহ্যমান ছিলেন, সেই নীলা, আমাদের পরম প্রিয় ব্লু বেল অব এশিয়া আবার আমাদের মধ্যে ফিরে এসেছে। পাঠিয়েছেন অজানা কোনও বন্ধু। আমরা শ্রীলঙ্কার এই বন্ধুকে আমাদের নমস্কার জানাচ্ছি। তিনি আয়ুষ্মান হোন। আইহুয়ান।” আবার হাতজোড় করল মেয়েটি।

দিপু মুচকি হেসে স্লাইডের বাক্সে কাগজ সাঁটতে লাগল।

১৫ জুন ১৯৮৮

অলংকরণ: কৃষ্ণেন্দু চাকী

heading1 = একটি জলবৎ রহস্য – সিদ্ধার্থ ঘোষ

একটি জলবৎ রহস্য – সিদ্ধার্থ ঘোষ

ডালহাউসির অফিসপাড়া আড়মোড়া ভেঙে পুরোপুরি চাঙ্গা হয়নি। যানবাহনের হুড়োহুড়ি শুরু হওয়ার আগে রাস্তাগুলো এখন বেজায় প্রশস্ত। পর্তুগিজ চার্চ স্ট্রিটের মোড়ে কর্পোরেশনের সিংহের মুখওলা কলের নীচে মাথা পেতে একজন নিমীলিত নেত্রে ঘাড় নাড়ছে। খবরের কাগজের বিলি-বাঁটোয়ারা সেরে মোড়ের ধারে তিনজন ফিরিঅলা সাইকেলের কেরিয়ারে তাদের পলিথিনের চাদর গুটিয়ে দড়ি বেঁধে নিচ্ছে। ফুটপাথের কিনারায় দরোয়ানরা নিজের নিজের কোম্পানির গাড়ির নম্বর লেখা কাঠের স্ট্যান্ড নির্দিষ্ট জায়গামতো দু’-একটা ইতিমধ্যেই দাঁড় করিয়ে দিয়েছে।

‘শরবত অ্যান্ড স্ন্যাকস’-এর ছোকরাটা হড়াত করে এক বালতি জল উপুড় করেই ঝাঁটা হাতে তাদের তাড়া করল। খালি গা, লুঙ্গিটা ভাঁজ করে হাফপ্যান্ট বানানো। ঝাঁটার ডগা থেকে জলের ফুলকি উড়ছে। কাউন্টারের সামনের অংশের ফুটপাথ অবধি পরিষ্কার করে বালতি-ঝাড়ু ভেতরের ঘরে রেখে বেরিয়ে এসেই সে দেখল তার প্রথম খরিদ্দার হাজির।

আকাশের দিকে লোহার ঠ্যাং উঁচু করে লাল রেক্সিনের গোলাকার সিটওলা যত টুল কাউন্টারের মাথায় চড়ে বসে আছে। মন্টু তাড়াতাড়ি সেগুলো নামিয়ে নেয়। যদিও ভাল করেই জানে যে তার খরিদ্দার বসার পাত্র নয়। ওই এসপ্রেসো মেশিনের পাশে দেওয়ালে ঠেস দিয়েই রোজ-সিরাপে গোঁজা স্ট্র-এ টান লাগাবেন তিনি।

ভদ্রলোক হাসিমুখে পাঁচ টাকার একটা নোট বাড়িয়ে ধরেন। এক টাকা পঁচিশ ফেরত দিয়ে টাকাটা ড্রয়ারে রেখে দিল মন্টু। প্রতিদিন এই ভদ্রলোকের হাতে তিন টাকা বারো আনা দিয়ে দোকানের বউনি হয়। আর মন্টুর বখশিশ ওই সিকিটা। প্রতিদিন বলতে তা প্রায় মাস-দেড়েক তো নিশ্চয়। রোজ-সিরাপের গেলাসটা রেডিই ছিল। ফ্রিজ খুলে বার করে আইস-ট্রে থেকে তার মধ্যে কয়েকটা কিউব ফেলে দিল মন্টু।

ব্রিফকেসটা কাউন্টারে রেখে ভদ্রলোক বাঁ হাতে গেলাসটা তুলে নিল। “আহ— বিউটিফুল। এমন টেস্ট যে কী করে করিস তোরা! কী রে, আমাকে একটু শিখিয়ে দে না রহস্যটা—”

মন্টু হাসে। রোজ এই এক কথা। দ্বিতীয়বার টান দেওয়ার পর কী বলবে সেটাও তার মুখস্থ, “শুধু টেস্ট নয় রে— পয়মন্ত, বেজায় পয়া তোদের এই রোজ-সিরাপ।”

লোকটার মাথায় ছিট আছে সে আর জানতে বাকি নেই। অফিস যাওয়ার মুখে কেউ কখনও রোজ-সিরাপ খায়? তা ছাড়া আগে তার কাছ থেকে দামটা বুঝে নিতে হবে, তারপর অন্য কথা।

পিছন ফিরে মন্টু ফ্রিজের ভেতরের জিনিস গোছাচ্ছিল। কিন্তু প্রত্যাশিত দ্বিতীয় মন্তব্যটা কানে না আসায় একবার ঘাড় ফিরিয়েই অবাক হল। গেল কোথায় লোকটা। আধ গেলাস শরবত এখনও পড়ে। এটা কিন্তু বেনিয়ম।

মন্টু তাড়াতাড়ি ফুটপাথে নেমে এসে দেখল তার খরিদ্দার ও-ফুটে দাঁড়িয়ে বাঁ পা’টা দ’য়ের মতো উঁচু করে তার ওপরে ব্রিফকেসটা রেখে ডালা খুলেই বন্ধ করে দিল। তারপরেই হনহন করে প্রায় ছুট। তাজ্জব ব্যাপার।

॥ ২ ॥

কালো মরিস মাইনটা পার্ক করে দরজায় সস্নেহে চাবি লাগালেন মুখার্জি। কুড়ি বছর ধরে এই পুরাতন ভৃত্য তাঁকে সেবা করছে। চলতে শুরু করলেই অবশ্য নিত্যনতুন অযান্ত্রিক নানা সংগীত সে শোনায়। তা হোক। আজ অবধি কোনওদিন অফিস আসার পথে বেইমানি করেনি। আর প্রতিদিন ঠিক সময়ে অফিসে আসেন, মুখার্জি এটা গর্ব করেই বলতে ভালবাসেন।

ঘড়ির দিকে তাকালেন মুখার্জি। বাহ্‌। দশ মিনিট আগেই পৌঁছে গেছে। গড়িয়াহাট আর বালিগঞ্জ ফাঁড়ির জ্যাম-এর জন্য বরাদ্দ পঁচিশ মিনিটের অবশিষ্টাংশ। ব্যাঙ্কের কাজটা এই বেলাই সেরে ফেলা যাবে। এখন তো কাউন্টারে ভিড় নেই বললেই চলে।

কাচের সুইংডোর ঠেলে ভেতরে ঢুকলেন মুখার্জি। তার মতো কাস্টমারদের সুবিধের কথা ভেবেই এই ব্যাঙ্কের কাজের সময় ন’টা থেকে শুরু হয়। কিন্তু তাতে ব্যাবসার খুব সুবিধে হয়েছে বলা যায় কি না সন্দেহ।

চেবুকটা বার করে পাতাটা ছিঁড়ছেন যখন, সাহা তার পাশে এসে দাঁড়াল। মুখার্জি লক্ষ করেননি।

সাহা কাউন্টারের পাশে ঝোলানো টাকা জমা দেওয়ার হলুদ একটা রসিদ ছিঁড়ে নিয়ে মুখ নিচু করে লিখছে। টোকেন হাতে নিয়ে ক্যাশ-কাউন্টারের দিকে এগোবার সময়ে মুখার্জি প্রথম লক্ষ করলেন সাহাকে। তাঁর ভুরুটা একটু কুঁচকে গেল। এই ব্যাঙ্কেই অ্যাকাউন্ট, এটা তো জানা ছিল না। মনে পড়ে গেল, আজ সাড়ে দশটার সময় এই লোকটার মুখোমুখি হতে হবে তাকে। ভাবলেই মেজাজ খারাপ। কিন্তু উপায় নেই। চাকরি যখন প্রিয়-অপ্রিয় সব কাজই করতে হবে। তবে যেচে কথা বলার প্রবৃত্তি নেই মুখার্জির। বিশেষ করে সাহা যখন লক্ষ করেনি দেঁতো ভদ্রতাও মুলতুবি রইল।

টাকা গুনে বেরোবার সময়ে মুখার্জি আড়চোখে দেখলেন, সাহার কাজ তখনও শেষ হয়নি। একটু অবাকও হলেন। সাহা যেন একবার তাকাল তার দিকে, কিন্তু বোধ হয় খেয়াল করেনি। না হলে বিনয়ের যা একটি অবতার, এক্ষুনি কোলাহল জুড়ত।

মুখার্জি ব্যাঙ্কের গেট পার হওয়া মাত্র সাহার ঢিলে চাল উবে গেল। দ্রুত পায়ে সুইংডোর পেরিয়ে করিডোরে দাঁড়িয়ে মুখার্জির সঙ্গে তার দূরত্বটা মেপে নিল।

মুখার্জি অলকা ম্যানসনের সদর দরজায় পা রাখতেই সাহাকে দেখা গেল এক দৌড়ে রাস্তা পার হতে। মুখার্জি যখন লিফটের সামনে দাঁড়িয়ে বোতামে আঙুলের চাপ দিচ্ছেন, সাহা তখন তার দশ পা পেছনে সদর দরজার কাছে দাঁড়িয়ে বাঁ কবজির রিস্টওয়াচে চোখ রাখার অছিলায় মুখার্জিকে লক্ষ করছে।

লিফটটা নীচেই ছিল। কয়েক সেকেন্ডের মধ্যে পাল্লা ফাঁক হতে শুরু করে। সাহা একবার পেছন দিকে দৃষ্টি ছুড়েই একেবারে দুই লাফে যেন পৌঁছে গেল লিফটের দরজার কাছে। মুখার্জি লিফটে পা রাখার আগেই ঢুকে পড়েছে সাহা। তার গোমেদের আংটিপরা আঙুলটা লিফটের বাটন-প্লেটের দিকে এগিয়ে গেল। দরজা বন্ধ।

॥ ৩ ॥

হাঁটার সময় সুখেন্দু সরকার বাঁ হাতের দু’আঙুলের টানে ধুতিটাকে বেজার ভঙ্গিতে উচু করে রাখে। বাড়িতে হোক কি রাস্তায়, তাকে দেখলেই মনে হয় যে, ভদ্রলোক অবিরাম প্যাচপ্যাচে জলকাদার সঙ্গে লড়াই করতে করতে ক্লান্ত। তার ওপর এখন আবার তাকে বাঁ বগলের মধ্যে টিপে ধরে রাখতে হয়েছে। রেক্সিনের হলদে ব্যাগটা। বর্ষাকালে টিফিন-বক্সের সঙ্গে ছাতা যুক্ত হলে চেন টানা যায় না।

দরজায় পা দিয়েই ‘দাঁড়া বাবা দাঁড়া’— বলে গতিবৃদ্ধি করেছিল সরকার। কারণ লিফটের দরজাটা তখনও বন্ধ হতে ইঞ্চি-চারেক বাকি ছিল। মুখার্জিসাহেবকে সে দূর থেকেই লক্ষ করেছে। কিন্তু বড়সাহেবকে তো আর ডাকা যায় না। লিফট দাঁড়াল না। সরকার কপালের ঘাম মুছতে মুছতে ভাবল, ললাটের লিখন মুছলেই কি আর ওঠে। গত দু’ হপ্তায় একদিনও সময়ে অফিসে পৌঁছতে পারেনি। আজ যদি বা…

ঘড়ির দিকে তাকাল সরকার। দশটা বাজতে দুই। তারপর পেছন দিকে। আর কোনও লোকের চিহ্ন নেই। মহা মুশকিল। একে তো এই বেতো লিফট ঢিকির ঢিকি করে বারো তলা পাড়ি দিয়ে আবার নীচে নামতে দশ-বারো মিনিট পার করাবে আর, অন্যদিকে একা সরকার প্রাণ থাকতে ওই লিফটের খাঁচায় ঢুকতে রাজি নয়। কখন কোথায় হঠাৎ ফেঁসে যায়।

গজগজ করতে করতে সিঁড়ির দিকে পা বাড়ায় সরকার।

কয়েক মিনিটের মধ্যেই লিফটের দরজার সামনে একে একে বিভিন্ন অফিসের কর্মীরা জড়ো হতে শুরু করে। শ্যামলের দিকে তাকিয়ে অলক বলে, “ব্যাপার কী! আজ যে ভোরের আলো না ফুটতেই অফিসে…”।

ভুরু কুঁচকে শ্যামল বলে, “ডেলি প্যাসেঞ্জারি করতে তো বুঝতে হে… রোজই এই এক ট্রেন ধরেই আসি। আগের ট্রেন ধরলে অফিসে ঝাড়ু দেওয়ার কাজটাও নিতে হত। হুঁঃ।”

আরও অনেকে জুটে গেছে ইতিমধ্যে। দুটো লিফটের সামনে দুটো লাইন। বারোয়ারি অফিস বিল্ডিংয়ে গোটা-চোদ্দো সংস্থা। লিফট মাত্র দুটো। একটা জোড়-সংখ্যা আর অন্যটা বিজোড় ধরে ওঠানামা করে। সকালে তাড়ার সময় নীচের তলার লোকেরা লিফটের তোয়াক্কা করে না। কিন্তু অলক, শ্যামল, বিনয় ও তপন— এরা সকলেই মুখার্জিসাহেবের অফিসের কর্মী— সবাই উঠবে হিমালয়ের চুড়ায়। অপেক্ষা না করে উপায় কী?

বিনয় বলল, “অবস্থাটা দ্যাখ— লিফটের মেনটেনেন্স বলে কোনও পদার্থ নেই। ইন্ডিকেটরের আলো একটাও জ্বলছে না। লিফট যে কোথায়— কতক্ষণে তিনি নামবেন তার কোনও হদিশ পাওয়াই ভার।”

বলতে বলতেই লিফটের অবতরণের ইঙ্গিত পাওয়া গেল আলোর আভা দেখে।

তপন বলল, “সবাই জয়গুরু বলো। আজ বোধহয় লাল গোল্লা পড়বে না হাজিরা-খাতায়।”

লিফটের দু’পাল্লা দু’দিকে ফাঁক হয়ে গেল। কিন্তু কারও আর ওঠা হল না।

মুখার্জি পড়ে আছেন লিফটের মেঝেয়। তার ব্রিফকেস ছিটকে পড়েছে। মুহূর্তের জন্য নীরবতা। প্রথম গলা শোনা গেল সাহার, “এ কী! মুখার্জিসাহেব৷ কী কাণ্ড! আরে সবাই দাঁড়িয়ে আছেন এখনও। শিগগির হাত লাগান। তুলুন ওঁকে।”

সাহা লিফটের সামনে অপেক্ষমাণ সারির মাঝখান থেকে আগে ছুটে এসেছে।

কয়েকজনে মিলে মুখার্জিকে পাঁজাকোলা করে লিফটের বাইরে নিয়ে এল। তপন ব্রিফকেসটা তুলে নিয়েছে। আর শ্যামল— মুখার্জিসাহেব যেখানে পড়ে ছিলেন তার পেছন থেকে একটা বিবর্ণ নীল ফুলকাটা লেডিজ ছাতা কুড়িয়ে নিল।

॥ ৪ ॥

নীচের তলায় দারোয়ানের ছোট্ট একটা ঘরে প্রথমে নিয়ে যাওয়া হয়েছিল মুখার্জিকে। কিন্তু তারপর বারোতলায় নিজেদের অফিসেই নিয়ে এসেছে তারা।

ভিজিটার্সরুমে সোফার ওপরে শুয়ে আছেন মুখার্জি। একটু দূরে দাঁড়িয়ে আছে সকলে। একমাত্র শ্যামল আর সরকার ছাড়া।

সরকারকে পাশের ঘরে ডেকে নিয়ে গিয়ে শ্যামল বলল, “এই ছাতাটা তো আপনার?”

“আরে! কী আশ্চর্য। ওটা তুমি পেলে কোথায়?” সুখেন্দু হেসে হাত বাড়ায়।… “হপ্তাখানেক আগে সেই যে হঠাৎ লোপাট হল, ফেরত পাব ভাবতেই পারিনি…”।

শ্যামল গম্ভীর মুখে বলল, “লিফটে মুখার্জিসাহেবের পাশেই পড়ে ছিল ছাতাটা।”

সরকারের মুখ থেকে হাসিটা মিলোতে সময় লাগল। ব্যাপারটা যেন প্রথমে কিছুই বুঝে উঠতে পারছে না। তারপরে চোখ বড় বড় করে বলল, “শ্যামল, প্লিজ, এটা ঠাট্টা করার সময় নয়।”

শ্যামল ভুরু কুঁচকে বলল, “আমারও একই বক্তব্য। আপনি মুখার্জিসাহেবের সঙ্গে লিফটে উঠেছিলেন?”

সরকারের প্রায় কাঁদো কাঁদো অবস্থা। সে বোঝাবার চেষ্টা করে কেন লিফটে না চড়ে সিঁড়ি দিয়ে উঠেছে। সত্যিই যে আজকে এই ছাতাটা আনেনি প্রমাণ করার জন্য ব্যাগ খুলে দ্বিতীয় ছাতাটা দেখায়। এমনকী, মুখার্জিসাহেবকে সে পেছন থেকে লিফটের দিকে এগোতে দেখেছিল সেটাও কবুল করে।

শ্যামল বলে, “দেখুন সরকারদা, ব্যাপারটা খুব সিরিয়াস। লিফটের মধ্যে ছাতাটা দেখেই আমি চিনতে পারি এটা আপনার। সঙ্গে সঙ্গে তুলে নিই। সম্ভবত আর কারও চোখেও পড়েনি ব্যাপারটা। কিন্তু আপনি যদি সত্যি কথা না বলেন, আমি কিন্তু আপনাকে বাঁচাবার জন্য…”

আলোক ঘরে ঢোকায় শ্যামল চুপ করে যায়। অলোক জিজ্ঞেস করে, “ডাক্তারকে খবর দেওয়া হয়েছে?”

“হ্যাঁ। দু’জনকে বলা হয়েছে। যে আগে আসে।” সরকারের দিকে আড়চোখে একবার তাকিয়ে অলোককে নিয়ে বেরিয়ে আসে শ্যামল।

শ্যামল বলে, “মুখার্জিসাহেবের প্রেশার ছিল বলে তো শুনিনি।”

অলোক বলল, “চোটটা লেগেছে মাথায়, তবে বোধহয় অল্পের ওপর দিয়ে গেছে। মাথাটা একটু কেটেছে তবে স্টিচ করার দরকার হবে না। নেবাসালফ পাউডার দিতেই রক্ত বন্ধ হয়ে গেছে।”

মুখে মুখে খবরটা ভালই ছড়িয়েছিল। এসব ক্ষেত্রে যা হয়, উদ্বেগের বা আশঙ্কার চেয়ে কৌতূহলেরই ভিড় বেশি। অনেক বুঝিয়েসুজিয়ে দরজার বাইরে রাখতে হয়েছে তাদের। ঘরে এখন সাহা ছাড়া সবাই অফিসের লোক। সাহাকে অবশ্য সম্পূর্ণ বহিরাগত বলা চলে না। এ-অফিসে আগেও বার তিন-চার সে এসেছে।

মুখার্জির চোখ থেকে কুয়াশা সরে আস্তে আস্তে কয়েকটা মুখ ফুটে উঠছে। বিনয় ভুল বলেনি, আঘাতের চেয়ে শকটাই বেশি।

চোখের পাতা খুলতে দেখেই শ্যামল ঝুঁকে পড়ে বলল, “একটু চুপ করে শুয়ে থাকুন সার। এক্ষুনি ওঠার চেষ্টা করবেন না।”

তখনও বিহ্বল ভাবটা মুখার্জির পুরো কাটেনি। আবার চোখ বুজে ফেললেন।

সাহা বলল, “জ্ঞান ফিরে এসেছে ঠিকই, তবু একটা থরো মেডিক্যাল চেকিং খুব দরকার।”

বহুকাল আগের কী একটা দুঃস্বপ্নের স্মৃতি যেন মুখার্জির আচ্ছন্ন ভাবটাকে হ্যাঁচকা টানে সরিয়ে দিল। চোখ খুলে কাকে যেন খুঁজছেন।

সাহার ওপর নজর পড়ামাত্র শেষ ঘোরটুকুও কেটে গেল। লাফিয়ে উঠলেন মুখার্জি। সাহার ওপরে প্রায় ঝাঁপিয়ে পড়ে তার জামাটাকে বুকের কাছে মুঠো করে ধরলেন, “দিস ইজ দা ম্যান। হি হিট মি। আমায় খুন করতে..”

“ছাড়ুন, ছাড়ুন— কী পাগলামি করছেন—” সাহা মুখে বীরত্বের ভান করে, কিন্তু বোঝা যায় ভয় পেয়েছে।

সবাই মিলে একরকম জোর করেই সরিয়ে আনে মুখার্জিকে। বিনয় শান্ত করার চেষ্টা করে, “আপনি উত্তেজিত হচ্ছেন কেন। আমরা তো আছি। যা দরকার আমাদের বলুন।”

“বলার আর আছেটা কী! এই স্কাউন্ড্রেলটা আমার গলা টিপে ধরেছিল লিফটের মধ্যে। এক্ষুনি ফোন করো তুমি পুলিশে…” দু’হাতে কপাল টিপে সোফায় হেলান দিয়ে বসেন মুখার্জি। তারপরে আবার সোজা হয়ে বসে, “আমার ব্রিফকেসটা…”

অলোক বলে, “একটু পরে দেখলে হত না…”

ব্যাগ খুলেই মুখার্জি ব্যঙ্গের সুরে বলেন, “বাহ্। তিন হাজার টাকা উধাও! চমৎকার! আজই অফিসে ঢোকার আগে তুলেছি। খোঁজ নিয়ে দেখতে পারো।”

সবাই স্তম্ভিত হয়ে এ ওর মুখের দিকে তাকায়। সাহেবের কি সত্যিই মাথাটা বিগড়ে গেল নাকি! ব্যাঙ্কে খোঁজ নেওয়ার দরকার কী! মুখার্জিকে যখন ধরাধরি করে আনা হচ্ছিল, তখনই ওরা লক্ষ করেছে তার বুকপকেট থেকে একগোছা একশো টাকার নোট উঁকি মারছে। পড়ে যেতে পারে বলে টাকাটা তুলে বিনয়ের কাছে গচ্ছিত করেছে।

টাকা ফেরত পেয়ে আরও ক্ষিপ্ত মুখার্জি। “হতেই পারে না। টাকাটা আমি ব্যাগেই ভরেছিলাম। এই সাহা ব্যাঙ্ক থেকেই আমার পিছু নিয়েছে। তারপর লিফটে একা পেয়েই আমাকে…”

সাহা কাঁধ ঝাঁকিয়ে নাচারের ভঙ্গিতে বলে, “এসব কথা শুনলেও পাপ। আমার কিছু বলার নেই। আমার যা বলার, দরকার হলে পুলিশকেই বলব।”

শ্যামল মুখার্জিসাহেবের কানের কাছে মুখ নামিয়ে বলল, “আপনার সঙ্গে কয়েকটা খুব জরুরি কথা আছে। সিক্রেট।”

মুখার্জির নির্দেশে বাকি সবাই পাশের ঘরে চলে গেল। অল্পকথায় ছাতা এবং সুখেন্দু সরকারের ইতিবৃত্ত গুছিয়ে বলল শ্যামল।

আরও উত্তেজিত মুখার্জি। “নিশ্চয় সাহা কোনও এক সময়ে ছাতাটা চুরি করেছিল। আজ কাজ সেরে ওটাকে লিফটের মধ্যে ফেলে রেখে গেছে।”

শ্যামল বুঝিয়ে বলার চেষ্টা করে কেন সাহার পক্ষে মুখার্জিকে আঘাত করা কিছুতেই সম্ভব নয়। কারণ অজ্ঞান অবস্থায় মুখার্জিকে নিয়ে লিফটটা যখন নীচে এসে নামে তখন শ্যামল, বিনয় ও অলোকের মতো সাহাও ছিল সেখানে। অথচ মিনিট কয়েক আগেই মুখার্জি উঠেছিলেন লিফটে। সেই লিফটে যদি সাহা থাকত তা হলে সে ওই লিফট নীচে নামার আগেই আবার লাইনে এসে দাঁড়াল কী করে।

মুখার্জি সোফায় হেলান দিয়ে বসে কেবলই ঘাড় নাড়েন, “এ হতে পারে না! কিছুতেই হতে পারে না।”

তবে শ্যামলের সঙ্গে একটা ব্যাপারে তিনি একমত। পুলিশে খবর না দেওয়াই ভাল। পুলিশ এলে সুখেন্দু সরকারের কপালে যে অশেষ দুর্ভোগ, তাতে কোনওই সন্দেহ নেই।

॥ ৫ ॥

সৌমেন আচমকা হাজির না হলে হলডেন সায়েন্স ক্লাবে সেদিন যে কী ঘটত বলা মুশকিল। হয় সেনাপতি মিহির ঘটকের পতন, নয় তো তাঁর তরুণ ফৌজের দলত্যাগ। বেহালায় এরোমডেলার্সদের বার্ষিক প্রতিযোগিতায় ফ্রি ফ্লাইট, কন্ট্রোল লাইনার, সি-প্লেন কি হোভারক্র্যাফট সহযোগে হাজির হওয়ার চেয়ে মিহিরদার ওই বাক্স-ঘুড়ি বানানোর গবেষণায় প্রাণমন সঁপে দেওয়ার প্রস্তাবটা ঢের বেশি রোমাঞ্চকর— এটা বিনা আপত্তিতে সবাই মেনে নেবে, ভাবাটাই অস্বাভাবিক।

সৌমেন চাপা গলায় ফিসফিস করে মিহিরকে জানাল, “লোকটা হেভি আহত। মাথায় ব্যান্ডেজ। চোখের কোণে ঘন কালি। বলছে, তোমার ইস্কুলের বন্ধু। মুখার্জি না কী যেন নাম। তোমার বাড়ির সামনেই পায়চারি করছে। ব্যাপারটা বেশ ইন্টারেস্টিং মনে হচ্ছে।”

রণে ভঙ্গ দিয়ে সৌমেনের সঙ্গে বাড়ি ফিরে এল মিহির।

মিহিরের বাড়িতে বসে কাহিনির বিবরণ শেষ করে মুখার্জি বললেন, “আমাকে একেবারে গাধা বানিয়ে ছেড়েছে, পাগল প্রমাণিত হয়েছি আমি।”

সৌমেন উদগ্রীব হয়ে চেয়ারের সামনে এগিয়ে বসেছে। ক্যানভাসের ইজিচেয়ারের খোলের মধ্যে সেঁধিয়ে রয়েছে মিহির। বাঁ হাতটা ভাঁজ করে মাথার পিছনে। ডান হাতে আঙুলের ফাঁকে জ্বলন্ত সিগারেট। ঘাড় কাত করে নীরবে, শূন্য দৃষ্টিতে চেয়ে আছে মুখার্জির দিকে।

মুখার্জির উচ্চতা মাঝারি, দোহারা চেহারা—সবই তাঁর মাঝারি রকমের। প্রথম নজরে উল্লেখযোগ্য কিছু চোখে পড়ে না। কিন্তু কিছুক্ষণ তাঁর মুখে কথা শোনার ফাঁকেই ভদ্রলোকের চারিত্রিক বৈশিষ্ট্যর পরিচয় পেয়েছে সৌমেন। মানুষটি আত্মবিশ্বাসী। পরিস্থিতির অভিনবত্ব তাঁকে সন্দিগ্ধ করেছে কিন্তু। বিচলিত করতে পারেনি। নিজের প্রত্যয়ে অচল। সাহা যে একটি তুলনাহীন স্কাউন্ড্রেল, তাতে তাঁর কণামাত্র সন্দেহ নেই।

কিন্তু প্রমাণ কই? আজকের এই অদ্ভুত ঘটনার ব্যাখ্যাটাই বা কী? এখানেই ঠেকে গেছেন মুখার্জি আর তখনই তাঁর মনে পড়েছে বাল্যবন্ধু মিহিরের কথা।

সাহার অ্যালিবাই-তে কোনও ফুটো নেই সেটা স্বীকার করে নিয়েও মুখার্জি নিঃসন্দেহ যে সাহাই। কালপ্রিট।

সৌমেন মনে মনে আর-একবার সাজিয়ে নেয় সকালের ঘটনাটা। মুখার্জিরই বিবরণ অনুসারে।

দশটা বাজতে ঠিক কুড়িতে ব্যাঙ্কে ঢুকেছিলেন মুখার্জি। সেখানে সাহাও ছিল। তারপর ঠিক দশটায় তিনি লিফটে পা দেন। (পরে সরকার একেবারে নিশ্চিত করে বলেছে দশটা বাজতে তখন পুরো এক মিনিট বাকি)। সাহাও হুড়মুড়িয়ে লিফটে এসে ঢুকেই আচমকা একটা ঘুসি মারে মুখার্জিকে। তারপরে গলা টিপে ধরে। জ্ঞান হারাবার আগে সাহার শেষ ক’টা কথাও মনে আছে মুখার্জির, “এই দুটো আঙুল পুরো এক মিনিট চেপে ধরে রাখি যদি তা হলেই অক্কা পাবেন মুখার্জিসাহেব।”

এই অবধি সবই ঠিক আছে। কিন্তু গুলিয়ে গেল জ্ঞান ফেরার পর। স্বাভাবিকভাবেই সময়ের হিসাব রাখতে পারেননি মুখার্জি। সাহাকে দেখেই ভেবেছিলেন অপকীর্তি সেরে ব্যাটা আবার কোনও মতলবে এসেছে।

কিন্তু মুখার্জির অভিযোগ যে মোটেই ধোপে টেকেনি তার একটাই কারণ, শ্যামল, অলোক, বিনয়— এরা প্রত্যেকে সাক্ষী অচৈতন্য মুখার্জিকে নিয়ে লিফট যখন নেমে আসে, সাহা তখন তাদের সঙ্গেই ছিল, লাইনে দাঁড়িয়ে। এবং লিফটটা নেমে আসে যখন, তখন ঠিক দশটা বেজে পাঁচ মিনিট।

এরপরের ব্যাপারটা সহজবোধ্য। যদি সাহা লিফটে উঠে সত্যিই মেরে থাকে মুখার্জিকে, এই ক’মিনিটের মধ্যে সে অপকর্ম সেরে ওই লিফটেই আবার নীচে নামার কয়েক মিনিট আগেই আর পাঁচজনের সঙ্গে লাইনে এসে দাঁড়াল কী করে? হ্যাঁ, প্রত্যেকে বলেছে দ্বিতীয় লিফট থেকেও নামেনি সাহা। তা হলেও না হয় বোঝা যেত মাঝপথে কাজ হাসিল করে, একটা তলা ছুটে নেমে দ্বিতীয় লিফটে চড়ে সে নেমে এসেছিল। যদিও ঠিক সেই সময়েই দ্বিতীয় লিফটটাকে ঠিক ওই জায়গাতেই পাওয়া একটা দারুণ ভাগ্যের কথা।

মাঝপথে লিফট থামিয়ে নামার প্রশ্নের খেই ধরে দ্বিতীয় প্রশ্নটাও আসে। সিঁড়ির কথা। সাহা কি কোনওভাবে সিঁড়ি ব্যবহার করে থাকতে পারে নামার সময়ে? পারে, তবে আসল সিঁড়ি নয়, ফায়ার এসকেপের সিঁড়ি। তা হলে সে পেছন দিকের গলিতে গিয়ে পৌঁছতে পারত, তারপর ছুটে এসে সদর দরজা দিয়ে ঢুকে আবার লিফটের লাইনে এসে দাঁড়ানোও সম্ভব। কিন্তু সেখানে আবার অন্য সমস্যা। অটোমেটিক লিফটের সমস্যা। সাহা কী করে নিশ্চিত হল যে, এত বড় বাড়ির অন্য কোনও ফ্লোর থেকে এর মধ্যে অন্য কেউ লিফটের বোতাম টিপে তাকে মাঝপথে কোথাও থামাবে না? তা হলে তো আর লিফটটা বারোতলা অবধি উঠে আবার পুরো নীচে নেমে আসার ফাঁকে সাহাকে তার অ্যালিবাই তৈরি করার সুযোগ দিত না। নিশ্চিত না হয়ে সাহা সে ঝুঁকি নেবে, স্বয়ং মুখার্জিও সেটা বিশ্বাস করতে পারেন না।

তবে? বিরাট একটি জিজ্ঞাসার চিহ্ন।

তার মধ্যে আবার বেচারা সুখেন্দু সরকারকে প্যাঁচে ফেলেছে তার ভাঙা ছাতা। মুখার্জি ভাবতেই পারেন না, সরকারের মতো নিরীহ, ভিতু সম্প্রদায়ের মানুষ কখনও এসব ব্যাপারে জড়িত হতে পারে। স্রেফ সাহার কারসাজি। কয়েক সপ্তাহ আগে মুখার্জির সঙ্গে একবার দেখা করতে এসেছিল সাহা। তখনই নিশ্চয় ওই ছাতাটা লোপাট করেছিল। সবচেয়ে বড় কথা সরকারের মতো সৎ মানুষ জীবনে খুব কম দেখেছেন মুখার্জি।

সৌমেন বলল, “আচ্ছা, সাহার ডাবল তো থাকতে পারে? যমজ ভাই?”

চোখ বুজেই মিহির বলল, “সেটা হলে তো সমস্যা আর থাকবেই না। তবে সাহা যদি সত্যিই স্কাউন্ড্রেল হয় তবে তার সম্ভাবনা খুব কম। যাই হোক, সেটা পুলিশ সোর্স থেকে চেক করার দায়িত্ব আমার।”

মুখার্জি বললেন, “তার বোধহয় দরকার নেই। লিফটে উঠেই আমাকে ধাক্কা মেরে সরিয়ে সাহা যখন বাটনটি টিপেছিল আমি তার গোমেদের আংটিটা দেখেছিলাম। তা ছাড়া ওর ওই আংটি পরা আঙুলে একটা বড় আঁচিল আছে। পরিষ্কার মনে আছে।”

সৌমেন তবু হাল ছাড়ে না, “আপনার অফিসের অন্য কোনও সহকর্মী যদি সাহার সঙ্গে হাত মিলিয়ে ষড়যন্ত্রের মধ্যে…”

“ভেরি আনলাইকলি। কারণ একজন কেউ সেরকম কিছু করলেই অন্যের চোখে কি পড়ত না? ঠিকই পড়ত। বিশেষ করে আজ যে কাণ্ড ঘটেছে। তবে যদি পুরো অফিসের সব কর্মী মিলেই… একেবারেই অসম্ভব। হতেই পারে না!”

মিহির সিগারেটটা ডোকরা অ্যাশট্রেতে টিপে দিতে দিতে বলল, “অ্যালিবাইটা যেরকম জব্বর তাতে লোকটা তোকে খুন করেও পার পেয়ে যেত বোধহয়।”

মুখার্জি হঠাৎ হাসতে শুরু করলেন। সৌমেন অবাক হয়ে তাকায়। হাসির কারণটা তার বোধগম্য হয় না।

মুখার্জি হাসতে হাসতেই বললেন, “আরে তুই দেখছি ঠিক সাহার কথাটাই রিপিট করলি।”

“তার মানে?”

“সকালের কাণ্ড মেটার পর এই তিনটে নাগাদ একটা ফোন পেয়েছিলাম। সাহা করেছিল। নাম বলেনি। তার দরকারও ছিল না। শুধু বলল, “ছুঁচো মেরে হাত গন্ধ করতে চাই না বলেই আজ এইটুকুর ওপর দিয়ে গেল। এতেও যদি শিক্ষা না হয় তা হলে অবশ্য আমার আর উপায় থাকবে না। এবং ঠিক এই ভাবেই পরের বার তোর লাশটা লিফটে করে…”

তড়াক করে লাফিয়ে উঠল মিহির, “না, না! এটা হাসির কথা নয়। ব্যাপারটাকে এরপর আর হালকাভাবে নেওয়া চলে না!”

“আপনি পুলিশে খবর দিয়েছেন?” সৌমেন জানতে চায়।

“না। সাহা বারণ করেছে।” আবার হাসে মুখার্জি, “না, ঠিক প্রাণের ভয়ে নয়, মিহিরের পরামর্শটা তার আগে নেওয়া দরকার মনে করেছি।”

“চুপ কর তো!” মিহির ধমক লাগায়, “সাহার মোটিভটা কী সেটাই তো শুনলাম না এ অবধি। যার জন্য তোকে এভাবে টার্গেট করেছে।”

“ওহ্‌ হ্যাঁ, সেটাই বলা হয়নি, তাই না? আমি কোন অফিসে কী কাজ করি সেটা অবশ্য তোর মনে থাকার কথা নয়। তা জানলে আন্দাজ করতে অসুবিধে হত না। ইন্ডাষ্ট্রিয়াল ফিনান্সিং অথরিটির একটা অঞ্চলের অফিসার-ইন-চার্জ আমি। আমাদেরটা টেকনিক্যাল সেল। অর্থাৎ, যারা কোনও কারখানা ইত্যাদি স্থাপন করার জন্য টাকা ধার চায়, তাদের স্কিম, প্ল্যান ইত্যাদি পরীক্ষা করে দেখার জন্য সবার আগে আমাদের কাছে আসে। অঞ্চলভিত্তিক ভাবে। আমি চাকরিতে যোগ দেওয়ার আগে আমার জায়গায় যিনি কাজ করতেন, মিস্টার নন্দী, তিনিই আমাকে রিটায়ার করার পর প্রথম সতর্ক করে দিয়েছিলেন। সত্যি বলতে, সাহার জন্যই চাকরির মেয়াদ ফুরোবার আগেই অবসর নিতে বাধ্য হয়েছিলেন তিনি। সাহারই একটা স্কিম, অবশ্য বেনামে, স্যাংশন করার পর সেবার প্রায় আট লক্ষ টাকা জলে গিয়েছিল। তখনই আমার ধারণা হয়েছিল নন্দী অসৎ লোক নন। সেই ধারণা এবার পাকা হয়েছে। মাস ছয়েক আগে সাহা নতুন একটা স্কিম জমা দেয়। এবার নিজের নামেই। বিশাল প্রোজেক্ট। প্রায় পাঁচ কোটি টাকার প্ল্যান্ট বসাবে। শুধু তাই নয়, এক জাতীয় ল্যাবরেটরি থেকে সে প্রকৌশলটি পাঁচ বছরের জন্য কিনেছে, রয়ালটি দিচ্ছে। এবং একটি ছোট্ট আকারের পাইলট প্ল্যান্ট পরীক্ষামূলকভাবে এক বছর চালিয়েই প্রায় সাত লাখ টাকার ব্যাবসা করেছে। কোথাও কোনও খুঁত নেই। এই প্ল্যান স্যাংশন না হওয়াটাই অস্বাভাবিক। কিন্তু তবু আমি দেরি করছিলাম। কোথায় যেন মনটা মানছিল না। হঠাৎই বলতে হবে একটা সন্দেহ দেখা দিল। আগেই বলেছি আমরা টেকনিক্যাল সেল। ব্যবসায়িক লেনদেনের বিশদ বিবরণ আমাদের কাছে আসে না। শুধু গ্রস হিসেবে। আমি সেই বিবরণটাই সংগ্রহ করলাম। সঙ্গে সঙ্গে সব প্রশ্নের মীমাংসা। যে ল্যাবরেটরির কাছ থেকে টেকনিকটা কিনেছে সাহা, সেই ল্যাবরেটরিই ওর বলতে গেলে একমাত্র ক্রেতা। তাদের দৌলতেই ও ওর ব্যাবসার মুনাফা দেখিয়ে আরও ধার চাইছে। বিরাট চক্রান্ত। এর মধ্যে ওই ল্যাবরেটরিরও কিছু হোমরাচোমরা জড়িয়ে আছে সন্দেহ নেই। ব্যাপারটা চরম পর্যায়ে

পৌঁছল যেই আমি ওদের কারখানায় তৈরি মালের স্যাম্পেল চেয়ে পাঠালাম। ওরা প্রমাদ গুনল। নিশ্চয় আমি সেটা টেস্টিংয়ের জন্য অন্য কোথাও পাঠাব। আরও শুনবি?”

“এনাফ। যথেষ্ট! এবার একটা কথা বল তো, তুই কি রোজ একই সময়ে অফিসে আসিস?”

“একই সময় হয়তো নয়, কিন্তু দশটা বাজতে দশের আগেই প্রতিদিন পৌঁছই।”

“তোদের বিল্ডিংয়ে কি সবই সরকারি অফিস?”

“হ্যাঁ। তবে থার্ড, ফোর্থ আর ফিফথ ফ্লোরে গোডাউন আছে।”

“তা হলে তুই যখন অফিসে পৌঁছাস, সব খাঁ খাঁ?

“তা বলতে পারিস, তবে আমাদের ডিপার্টমেন্টের কয়েকজন প্রায়ই দেখি আমার আগেই অফিসে আসে।”

“তার মানে, একা তোকে লিফটে পাকড়াও করার জন্য সুযোগের প্রতীক্ষায় একজন ঘাপটি মেরে বসে ছিল।”

॥ ৬ ॥

মরিস মাইনরের লাট্টগিয়ার ঠেলে মুখার্জি যখন গাড়িটাকে ব্যাক করিয়ে পার্ক করছেন, পাশ থেকে মিহির বলল, “তুই কি রোজই এই জায়গায় পার্ক করিস?”

“বছর পাঁচেক ধরে। ওই দ্যাখ, জায়গা রিজার্ভ করা আছে। না হলে কি আর এখানে গাড়ি রাখার সুযোগ পাওয়া যায়!”

“শোন, আমি গাড়ি থেকে নেমে দাঁড়াচ্ছি। তুই মিনিট তিনেক পরে নামবি। তারপর আমাদের কথা ভুলে রোজ যেরকম করিস, ঠিক সেইভাবে অফিসের দিকে এগিয়ে যাবি। অফিসের গেটে পৌঁছে, তারপর আমাদের জন্য ওয়েট করবি কেমন?”

“ও কে।”

পেছনের দরজা খুলে সৌমেন আর সামনের সিট থেকে মিহির নেমে পড়ল।

মিহির বলল, “আমরা এখন কী খুঁজছি সৌমেন?”

“একটা জায়গা। যেখান থেকে মিস্টার মুখার্জির চোখে না পড়েও তাঁর ওপর নজর রাখা যায়।”

“ঠিক। সেই সঙ্গে এটাও মনে রাখা দরকার যে, প্রতিদিন মিনিট পনেরো-কুড়ি অপেক্ষা করতে হলে, সন্দেহের দৃষ্টি যাতে না পড়ে…”

মিনিট পাঁচেকের পর্যবেক্ষণের পর মিহির ও সৌমেন নিশ্চিত হল, সেরকম জায়গা বলতে দুটো। একটা পান-সিগারেটের দোকান। দ্বিতীয়টা ‘শরবত অ্যান্ড স্ন্যাকস’।

পানওলা তখনও দোকান খোলেনি। খয়ের রাখার কাঁসার ঘটিটায় পালিশ তুলতে হিমশিম খাচ্ছে। ইচ্ছে করেই এক প্যাকেট ‘ক্ল্যাসিক’ সিগারেট চাইল মিহির। বেশি দামের সিগারেটের অর্ডারটা হয়তো প্রত্যাখ্যান করবে না। মোটাসোটা দোকানদার মুখ না তুলেই যা উত্তর দিল তার বাংলা করলে মানে দাঁড়ায়, অন্ধ না হলে সবারই বোঝা উচিত যে এখনও দোকান খোলেনি।

সৌমেন বলল, “আজ দোকান খুলতে এত দেরি যে…”

এবার দোকানদার চোখ তুলে তাকাল। কিন্তু সত্যযুগের ভস্ম করার শক্তিটা এখন আর কাজ করছে না বুঝে বলল, “দশটার আগে কভি দুকান খুলা হয় না।”

ওদিকে মন্টু ছটফট করছিল। আজ এত দেরি কেন? সব টুল পাতা হয়ে গেল। তবে কি সকালের চার আনা আজ বরবাদ। সৌমেন আর মিহিরকে আসতে দেখে তার কৌতূহল বাড়ল।

সৌমেন বলল, “খাওয়াদাওয়া জুটবে কিছু? দোকান খুলেছে?”

মন্টু বলল, “রোজ-সিরাপ আছে। ঠান্ডা।”

“সাতসকালে রোজ-সিরাপ?”

“আমাদের রোজ-সিরাপ খেয়েছেন কখনও? তা হলে বলতেন না। ভোরবেলার বাবু আসেননি এখনও, তা হলে…”

বাকিটুকু সোজা। রোজ-সিরাপে স্ট্র দিয়ে টান লাগাতে লাগাতেই যা জানার জেনে নিয়েছে। ওরা।

সৌমেন ঠাট্টা করে বলল, “দ্যাখো ভাই, তোমার ওই সকালের বাবুকে তুমি নিশ্চয় স্পেশ্যাল কিছু খাওয়াতে! আমার তো তেমন কিছু সাংঘাতিক লাগছে না।”

মন্টু রেগে গেল, “স্পেশ্যাল মানে? ঠিক যা দিই ওঁকে তাই দিয়েছি। এমনকী, ঠান্ডা শরবতে পাঁচ টুকরো বরফ, তাও।”

মিহির গেলাসটা সশব্দে কাউন্টারে রেখে বলল, “কী বললে? বরফ?”

“হ্যাঁ, হ্যাঁ, বরফ— শরবত যতই ঠান্ডা হোক, তবু পাঁচ টুকরো বরফ দিতে হত। গুনে। দেখুন।”

মিহির দেখল কথাটা সত্যি। পাঁচটা কিউব ভাসছে। একটা কিউব হাতে তুলে নাড়াচাড়া করল। তারপর দু’ টাকা টিপস দিয়ে দাম মিটিয়ে পা বাড়াল দু’জনে। পেছন ফিরে মিহির বলল, “কালই সকালে আবার আসব ভাই।”

অলকা ম্যানসনের দরজায় মুখার্জি অপেক্ষা করছিলেন। মিহির বলল, “চল— এবার স্বয়ংক্রিয় চলমান কক্ষটিতে পদার্পণ করা যাক।”

সৌমেন নিঃসন্দেহ যে, মিহির একটা ক্লু পেয়েছে। না হলে শুদ্ধ বাংলা বেরোত না। তা ছাড়া শরবতের দোকান থেকে বেরিয়েই মিহিরদা গুনগুন করে গান গাইতে শুরু করেছিল, “কে বিদেশী মন উদাসী বাঁশের বাঁশি হুঁহুঁ হুঁহুঁ…”

লিফটের সামনে জনাপাঁচেক দাঁড়িয়ে। ওরাও লাইন দিল।

মিহির বলল, “যতদূর জানি একজন লিফটম্যান থাকার কথা…”

মুখার্জি ঠোঁট টিপে হাসল, “থাকার কথা এবং আছে, কিন্তু সবসময়ে চোখে দেখা যায় না, এই যা…”

“বিশেষ করে সকালের দিকে, তাই তো?”

“হ্যাঁ।”

সৌমেন বলল, “মিহিরদা, দ্যাখো, একটাও ইন্ডিকেটর ল্যাম্প জ্বলছে না। লিফটটা যে এখন ঠিক কোথায় বোঝার কোনও উপায় নেই।”

মুখার্জি বললেন, “একে একে নিভিছে দেউটি। কিছুদিন আগেও একটা কি দুটো আলো জ্বলত। বোধহয় সাত আর নয়। এখন সবই গেছে।”

“রিপেয়ার মেনটেনেন্স— এসবের কি কোনও…”

“একেবারে ঘাড় মটকে পড়লে হয় বইকী। ছোটখাটো অন্য ব্যাপার বছরে একবারের বেশি…”

“তারই পুরো ফায়দা নিয়েছে।” মিহির যেন আপনমনে বলল।

“তার মানে?”

উত্তর দেওয়া হল না। লিফট এসে গেছে।

বিভিন্নজনে বিভিন্ন সংখ্যা বসানো বোতাম টিপছে। মুখার্জি এগারো টেপা মাত্র মিহির বলল, “তিন।”

মুখার্জি একবার ঘাড় ফিরিয়েই তিন টিপে দিলেন।

তিন নম্বর ফ্লোরে অর্থাৎ চার তলায় নামল শুধু ওরা তিনজন। লিফটের সামনে ছোট্ট একটা করিডোর দিয়ে কয়েক পা এগোতেই একটা ধুলোয় ভরা ঘুটঘুটে অন্ধকার বারান্দায় এসে পড়ল ওরা। ডান দিকে সারি সারি ঘর। একটারও দরজা-জানলা খোলা নেই। দূরে সরু একটা সুতোর প্রান্তে বোধহয় ষাট ওয়াটের একটা বাল্‌ব টিমটিম করছে। অবশ্য বাঁ দিকে বারান্দায় একফালি আলো এসে পড়েছে।

মুখার্জি বললেন, “ফায়ার এসকেপের সিঁড়ির চাতাল থেকেই ওই বাইরের আলোটুকু আসছে।”

মিহির বলল, “এ তলাটা যে গোডাউন সে তো বোঝাই যাচ্ছে, এর ওপরেও কি তাই?”

“হ্যাঁ— ফোর্থ আর ফিফথ ফ্লোরও।”

“এ কি সব সময়েই এরকম খাঁ খাঁ করে?”

“তা নয়। মাঝে মাঝে খুবই মালপত্তর টানাটানি শুরু হয়।”

“কিন্তু মালপত্র নিশ্চয় লিফটে নামে না?”

“কক্ষনও না—সবসময়ে সিঁড়ি দিয়ে।”

মিহিরের ইচ্ছামাফিক ওরা সিঁড়ি দিয়ে হেঁটে ছ’তলায় উঠল।

মিহির বলল, “মুখার্জি তুই সৌমেনকে নিয়ে তোর অফিসে যা, আমি একটু আসছি।”

মিহির বাঁ হাতটা চোখের কাছে তুলে ভাল করে ঘড়িটা লক্ষ করেই হঠাৎ বোঁ করে ছুট লাগাল ফায়ার এসকেপের সিঁড়ির দিকে।

মিনিট কুড়ি পরে বারোতলায় মুখার্জির ঘরে এসে ঢুকল মিহির।

“কাল ঠিক সাড়ে ন’টায় সাহা যাতে তোর অফিসে আসে তার ব্যবস্থা কর।” বলল মিহির।

তার কথা শুনে মনে হল যেন চিফ অব স্টাফের হুকুম, “না, না, আমি কিছু জানতে চাই না। যে-কোনও টোপ ফেল, কিছু যায়-আসে না। শুধু কাগজে-কলমে কিছু লিখে পাঠাবি না। ও কে?”

“সেটা একটা খুব শক্ত নয়। আমি একটু নরম হয়েছি এরকম হিন্ট দিলে একবার কেন, দশবার আসবে।”

“বেশ তা হলে কাল সকালে আমাকে আর সৌমেনকে তুলে নিস তুই। যাতে ন’টা কুড়ির মধ্যে পৌঁছতে পারি এখানে।”

॥ ৭ ॥

ছোট কাঁটায় বড় কাঁটায় পাক্কা সাড়ে ন’টা। ট্যাক্সি থেকে নামল সাহা। তাকে দেখেই শরবত অ্যান্ড স্ন্যাক্সের রোজ-সিরাপের গেলাসটা ঠক করে নামিয়ে রেখে তার মধ্যে আঙুল পুরে দুটো আইস-কিউব তুলে নিয়েই দৌড় দিল মিহির।

তার নির্দেশমতো ঠিক তিন মিনিট এই দোকানে অপেক্ষা করার পর মুখার্জি আর সৌমেন রওনা হবে অলকা ম্যানসনের লিফট ধরতে।

সৌমেনরা লিফটের সামনে পৌঁছবার মিনিট তিনেকের মধ্যেই ঘর্মাক্ত কলেবরে মিহির এসে হাজির হল।

“ব্যাপারটা কী?” প্রশ্ন করে সৌমেন।

দুটো হাত উপুড় করে ধরে মিহির বলে, “বেজায় চোট লেগেছে রে। ভাল কথা, লিফট কল করার বাটনটা টিপেছিস তো?”

“সে তো টিপেইছি। কিন্তু…”

“একটু ধৈর্য ধর।” মিহির একটা সিগারেট ধরায়।

দু’ মিনিটের মধ্যেই লিফটটা নেমে আসে। দরজা খুলতেই দেখা যায় সাহা লুটিয়ে পড়ে আছে লিফটের মেঝেয়।

“আর নয়, এবার আমাদের দৌড় দিতে হবে। চল, চল।” মিহির একরকম ওদের দু’জনকে তাড়িয়ে নিয়ে বেরিয়ে যায়।

মুখার্জির মরিস মাইনর সেন্ট অ্যান্ড্রুজ চার্চ পেরোবার পরে মিহির বলে, “ভয় নেই। সাহা মারা যায়নি। শুধু দুটি থাপ্পড় খেয়েছে। প্রথম থাপ্পড়ের পর পড়ে গেছল কিন্তু জ্ঞান হারায়নি, বললাম, যে কায়দায় মুখার্জিকে কাল তুই অ্যাটাক করেছিস, ব্রিলিয়ান্ট। অকাট্য অ্যালিবাই। সব প্রমাণ জল হয়ে গলে উবে গেছে। আর তাই ঠিক একই কায়দায় তোকে আজ খতম করা ছাড়া উপায় নেই। বলেই পকেট থেকে বরফের টুকরো দুটো বার করে ওকে দেখালাম। তারপর চুলের ঝুঁটি ধরে আরেকটি থাপ্পড়ে অজ্ঞান করে ফেলে দিলাম। লিফট ফিফথ ফ্লোরে এসে থামল। দুটো দরজার পাল্লার মধ্যে চ্যানেলে তিন টুকরো বরফ গুঁজে বেরিয়ে এসেই ছুট লাগালাম ফায়ার এসকেপের সিঁড়ি দিয়ে। তারপর তো তোমরা জানোই। আমরা তিনজনে মিলে একসঙ্গে আবিষ্কার করেছি যে অজ্ঞাত দুষ্কৃতকারীর হাতে সাহা…”

“বরফ। বরফ গুঁজে লিফটের পাল্লা বন্ধ হতে না দিয়ে লিফটটাকে ও তা হলে কাল ওই ফিফথ ফ্লোরেই…”

“ফিফথ কিংবা থার্ড, সেটা বলতে পারব না। পরে তুই সাহাকে জিজ্ঞেস করে দেখতে পারিস। আমার ধারণা আর ও কবুল করতে গাঁইগুঁই করবে না।”

সৌমেনের মুখের দিকে তাকিয়ে মিহির বলল, “বোকার মতো করছিস কেন? এটা আর না বোঝার কী আছে? লিফটটার এক-এক তলা উঠতে আট সেকেন্ড লাগে। তার মানে একবার গ্রাউন্ড ফ্লোর ছেড়ে পুরো বারো তলা অবধি উঠে আবার নামতে লোকজন নামা-ওঠা সমেত মিনিট সাড়ে-তিন কমসে-কম লাগবেই। কাজেই থার্ড বা ফিফথ ফ্লোরে যেখানে লোক নামা-ওঠার বা দেখে ফেলার কেউ নেই— লিফটটাকে মিনিট তিনেক আটকে রাখার ব্যবস্থা করতে পারলেই তো অ্যালিবাই পাকা। তার মধ্যে ফায়ার এসকেপের সিঁড়ি দিয়ে আবার নীচের তলায় লিফটের গেটের সামনে পৌঁছে যাওয়া আর এমন কী শক্ত। তবে হ্যাঁ, হিসেবে সাহা পটু, ক’টা আইস-কিউব লিফটের দু’পাল্লার ফাঁকে বসালে, দরজার চাপ সত্ত্বেও মিনিট তিনেকের আগেও গলবে না, পরেও গলবে না…

“এবং যতক্ষণ তা না গলছে লিফটের দরজাও বন্ধ হবে না এবং লিফটও কিছুতেই সুইচ টিপে রাখা সত্ত্বেও নীচে নামবে না…”

মিহিরের দিকে না তাকিয়েও সৌমেন হঠাৎ উপলব্ধি করল দুটো চোখ তাকে ভস্ম করছে। এমনকী, পরিষ্কার শুনতে পেল মিহিরদা মনে মনে বলছে, ‘তুই নিজে সেটা এতক্ষণে বুঝলি বলে আর কেউ বোঝেনি মনে করার কারণ নেই। চেপে যা।’

২৫ জানুয়ারি ১৯৮৯

অলংকরণ: অনুপ রায়

heading1 = চোর-পুলিশ – প্রতুলচন্দ্র গুপ্ত

চোর-পুলিশ – প্রতুলচন্দ্র গুপ্ত

সমস্ত রাত বৃষ্টি হয়েছে। সকালবেলার দিকে জল একটু ধরেছে, অনেক রুটের ট্রাম এখনও বন্ধ। ইন্সপেক্টর নাড়ুগোপাল বর্ষাতি গায়ে জড়িয়ে গামবুট পরে ছপ ছপ করে জল ভেঙে তার আপিস অর্থাৎ থানায় গিয়ে পৌঁছল। বিধান সরণি থেকে তার আপিস দু’ মিনিটের পথ। ঠেলাগাড়ি, বিকশার ভিড় ঠেলে আপিসের ভিতরে ঢুকল। নিজের ঘরে বর্ষাতিটা টাঙিয়ে রাখতে রাখতে শুনল, বড়বাবু তাকে তলব দিয়েছেন। বড়বাবু লোকটি ভাল। মাথায় টাক, কাঁচা-পাকা গোঁফ, হৃষ্টপুষ্ট চেহারা, দেখলে মনে হয় নিতান্ত ভালমানুষ, সাতেও নেই পাঁচেও নেই। দরকারের সময় মুখ খুব মিষ্টি। নাড়ুগোপালকে ঘরে ঢুকতে দেখে বললেন, “এই যে এসো নাড়ুগোপাল।”

নাড়ুগোপাল বলল, “আমাকে ডেকেছেন সার?”

বড়বাবু বললেন, “ডেকেছি কি আর সাধে, আমি কেন, লালবাজারের ডাকও বলতে পারো। তাদের এক্ষুনি একটা সরকারি রিপোর্ট দরকার। দিল্লি থেকে চেয়ে পাঠিয়েছে। কিন্তু চাইলে কী হবে? রিপোর্ট লালবাজারে নেই, সরকারি মহাফেজখানাতেও নেই, একমাত্র ন্যাশনাল লাইব্রেরিতে আছে। তাদের ডিরেক্টরকে ফোন করেছিলাম। ভদ্রলোক বললেন, নকল দিতে দেরি হবে, তাঁদের মেশিন খারাপ হয়ে রয়েছে; তবে এক্ষুনি লোক পাঠালে দেখে যেতে পারে, বের করে রাখা আছে। পুরনো কী ইতিহাসের ব্যাপার। তুমিও তো ইতিহাসের ছাত্র ছিলে। ওদের ডিরেক্টরও তো শুনেছি ইতিহাস পড়াতেন। চেনো নাকি ওঁকে?”

নাড়ুগোপাল বলল, “না সার, তবে নাম শুনেছি।”

বড়বাবু বললেন, “আমাদের ভ্যান যাচ্ছে ওদিকে, তোমাকে পৌঁছে দেবে। আসার সময় জল কমে যাবে, তুমি কিছু একটা ধরে চলে এসো। ওদিকে তো জল বিশেষ জমে না, যত জল আমাদের পাড়ায়।”

নাড়ুগোপাল বলল, “হ্যাঁ সার, আমি এক্ষুনি যাচ্ছি।”

ঘরে এসে এক পেয়ালা কড়া চা খেল। বর্ষাতিটা গায়ে চাপাল, গামবুট আবার পরল, তারপর সরকারি ভ্যানে করে বেলভেডিয়ারে ন্যাশনাল লাইব্রেরির সামনে এসে পৌঁছল। তখন সবে বারোটা বেজেছে।

ন্যাশনাল লাইব্রেরিতে একজন মাঝারি বয়সের ভদ্রলোক বললেন, “মিস্টার শিকদার, আপনার কাগজ সব তৈরি আছে। আপনি নোট করে নিয়ে যান।” একতাড়া কাগজ, তাই নিয়ে লাইব্রেরির এক কোণে একটা টেবিলের সামনে বাবুটি নাড়ুগোপালকে বসালেন। নাড়ুগোপাল কাজে মন দিল। ঘণ্টাখানেক কাজ করার পর নাড়ুগোপাল বুঝতে পারল, দিনের আলো আরও কম হয়ে এসেছে। লাইব্রেরিতে পড়ুয়ার সংখ্যাও খুব কম। এই দুর্যোগে কে আর আসবে! পড়তে পড়তে তার মন অন্যমনস্ক হয়ে যাচ্ছিল। কলেজে পড়বার সময় সে কবিতা লিখত। তার মনে হতে লাগল, এমন দিন কি সরকারি রিপোর্ট পড়বার জন্য সৃষ্টি হয়েছিল? লাইব্রেরির উপরে ঘন মেঘের ছায়া, থেকে থেকে চিড়িয়াখানা থেকে বাঁদরের চিৎকার আর বাঘের হুংকার শোনা যাচ্ছিল। নাভূগোপাল একবার হাতের ঘড়িটা দেখল, তারপর ওসব দিকে মন না দিয়ে কাজ শেষ করবার চেষ্টা করতে লাগল।

রিপোর্টটা বড়। তা পড়ে নোট নিতে ঘণ্টা দুয়েক কেটে গেল। শেষ হলে আবার ঘড়ির দিকে তাকিয়ে দেখল সওয়া দুটো বেজেছে। বৃষ্টিটা একটু ধরেছে মনে হচ্ছে। বাবুটিকে রিপোর্টের নকলের কথা আর একবার মনে করিয়ে দিয়ে সিঁড়ি ভেঙে নেমে এল। তার কিছুক্ষণ ধরে মনে হচ্ছিল খিদে পেয়েছে। সকালে বৃষ্টির জন্য বাজার হয়নি। নাড়ুগোপাল ভাবল, চিড়িয়াখানায় ঢুকলে বৃষ্টি থেকে মুক্তি পাওয়া যাবে, কিছু ভাল করে খেয়েও নেওয়া যাবে। চিড়িয়াখানার গেটে এসে তার মত বদলাল, এখানে এক ‘বুড়ির চুল’ ছাড়া কিছুই সস্তা নয়। কী হবে অত পয়সা খরচ করে।

নাড়ুগোপাল একটু উলটো দিকে এগোল। ন্যাশনাল লাইব্রেরির পশ্চিমদিকে বড় রাস্তার উপর একটা পেট্রল পাম্প আছে, সেখানে কফি আর স্ন্যাক্স পাওয়া যায়। দাঁড়িয়ে খেতে হবে, তাতে কী। বৃষ্টির দিনে মাথার উপর একটা আচ্ছাদন তো থাকবে। সেখানে বেশ ভিড়। সে বুঝতে পারল তাকে অর্ডার দিতে হলে আরও কিছুক্ষণ অপেক্ষা করতে হবে। নাড়ুগোপাল যেখানে দাঁড়িয়েছিল সেখানে একটা অসুবিধা, রাস্তা দিয়ে জোরে গাড়ি চলে গেলে জল-কাদা তার গায়ে ছিটকে এসে লাগতে পারে। কিছুক্ষণ পরে সে দেখল, তার তিন-চারটে কাউন্টার দূরে এক ভদ্রলোক খাওয়া শেষ করে বেরিয়ে গেলেন, তাঁরও পরনে পুলিশের পোশাক। তাঁর মুখ নাড়ুগোপাল চিনতে পারল না। কলকাতায় তো কত ইন্সপেক্টর, সবার মুখ কি নাড়ুগোপাল চেনে? নাড়ুগোপাল সরে গিয়ে সেই জায়গায় দাঁড়াল। কুপন কিনে অর্ডার দিল। একটা মশলা দোসা ও এক পেয়ালা কফি। ওখানে দাঁড়িয়ে তার বর্ষাতির পকেট থেকে সেদিনকার খবরের কাগজ বার করল। সকালে তাড়াহুড়োয় ভাল করে পড়া হয়নি। এখন খেতে খেতে কাউন্টারের উপর কাগজটা ভাল করে খুলে ধরল। রাজনীতির খবর নয়, যে তিনটে খবর সে মন দিয়ে পড়ল, তার একটি হচ্ছে বিশ্ববিদ্যালয়ের মনোবিজ্ঞানের অধ্যাপক দুর্গাদাস রায় ক’দিন আগে বাড়ি থেকে নিখোঁজ হয়েছেন। কাগজে লিখেছে, এরকম আগেও হয়েছে কয়েকবার। রেগে বাড়ি থেকে বেরিয়ে গিয়ে কোনও ছাত্রের বাড়ি যেতেন। তক্তপোশ পাতা থাকলে সেখানে শুয়ে পড়তেন। ছাত্রকে বলতেন, ‘আজ তোমার এখানে খাব।’ খেয়েদেয়ে দুপুরে ঘুমিয়ে নিয়ে বিকেলে বাড়ি ফিরে যেতেন। ছাত্ররাই তাঁকে বাড়ি পৌঁছে দিত। তাঁর মনে থাকত না কেন সকালে বাড়ি থেকে বেরিয়ে এসেছিলেন। কিন্তু এবার কয়েকদিন হয়ে গেল অধ্যাপকমশাইয়ের কোনও খোঁজ পাওয়া যাচ্ছে না। পুলিশ ছাত্রদের বাড়ি খোঁজ করে দেখেছে তিনি সেখানে যাননি। একজন ছাত্র আবার খবরের কাগজের রিপোর্টারকে বলেছে যে, তার বিশ্বাস পূর্ব ইউরোপের কোনও দেশ তার মাস্টারমশাইকে ভুলিয়ে ভালিয়ে নিয়ে গেছে, আর ফিরতে দিচ্ছে না। আর-একটি খবর বেরিয়েছে যে, কলকাতার জাদুঘর থেকে কিছু কিছু ছোট মূর্তি, সোনা বা অন্য ধাতুতে গড়া, হঠাৎ উধাও হয়ে গিয়েছে। পুলিশ খোঁজ করেও কোনও হদিশ করতে পারেনি। তৃতীয় খবর হচ্ছে যে, কলকাতার এয়ারপোর্টে একটি বেআইনি পাচারকারী দলের নেতা ধরা পড়েছে। তার সঙ্গে কয়েক লক্ষ টাকার হিরে ও বেশ কিছুটা হেরোইন।

এই খবরটি পড়ে নাড়ুগোপালের মুখে একটি হাসি দেখা গেল, কারণ একে ধরবার মূলে সেও ছিল। মামলার কবে শুনানি হবে কে জানে। তবে লোকটিকে জামিন দেওয়া হয়নি। পড়তে পড়তে নাড়ুগোপালের খাওয়া শেষ হয়ে গিয়েছিল। সে উঠে বড় রাস্তায় গিয়ে দাঁড়াল। দক্ষিণ দিক থেকে একটা বাস আসছিল। হাত বাড়িয়ে থামিয়ে সে বাসের পাদানিতে উঠে পড়ল। যে ছোকরা তাকে খাবার দিচ্ছিল, সে ছুটতে ছুটতে এসে কাউন্টারে ফেলে-আসা খবরের কাগজটা নাড়ুগোপালের হাতে “আপনার কাগজ সার” বলে গুঁজে দিল। নাড়ুগোপাল কাগজটা দরকার নেই বলে ফেলে এসেছিল, কিন্তু কিছু বলার আগেই বাস ছেড়ে দিল।

নাড়ুগোপাল কাগজটা তার বর্ষাতির পকেটে ফেলে একটা সিটে গিয়ে বসল। বৃষ্টি আবার চেপে এল। কিন্তু বেশি সময় লাগল না। মিনিট চল্লিশের মধ্যেই বাস তার থানার কাছে এসে দাঁড়াল। নাড়ুগোপাল ঘরে ঢুকে দু’বার হাঁচল; ভাবল পরে আর-এক পেয়ালা চা খেতে হবে। টিউনিকের পকেট থেকে লাইব্রেরিতে লেখা নোট বার করল। কাগজের প্যাড সামনে নিয়ে বসল। ভাবল, লিখে টাইপ করতে করতেই তো পাঁচটা বাজবে। তারপর লালবাজারে পৌঁছনো। সে অবশ্য বড়বাবুর কাজ। বর্ষাতির পকেটে হাত ঢুকিয়ে তার রুমালটা বার করতে গেল। সে দেখল, পকেটে রুমাল নেই কিন্তু কী একটা হাতে ঠেকল। বের করে দেখল তার সেই খবরের কাগজ। কাগজটা বার করতেই তার ভিতর থেকে একটা ছোট বেড়ালের মূর্তি বেরিয়ে পড়ল। ছোট বটে তবে বেশ ভারী। সেটা নিয়ে পাশের টেবিলে রামবাবুর কাছে গেল। গিয়ে বলল, “দেখুন তো দাদা, এটা কীসের তৈরি?” রামবাবু অনেকদিন পুলিশে চাকরি করছেন, কিন্তু উঁচুতে উঠতে পারেননি। রামবাবু বিরসমুখে জবাব দিলেন, “তুমিই দ্যাখো ভায়া। আমি মুখ লোক, কীই বা বুঝব।”

নাড়ুগোপাল মূর্তিটাকে খুব খুঁটিয়ে দেখল। মূর্তিটা যে বেড়ালের সে-বিষয়ে সন্দেহ নেই। মিশরে যেসব দেবদেবীর ছবি দেখেছে তার একটির কারও সঙ্গে মিল আছে। আমাদের দেশের কাবুলি বেড়ালের মতো নয়। এই মূর্তিটা তার পকেটে এল কী করে? যে ছোকরা খবরের কাগজে মূর্তিটা জড়িয়ে দিয়েছিল সে কি ইচ্ছে করেই দিয়েছিল, না তার অন্য কোনও উদ্দেশ্য ছিল? নাড়ুগোপালের হঠাৎ মনে পড়ল, তার মতো পুলিশের পোশাক পরা একজন লোক সেখান থেকে খাওয়া শেষ করে চলে গিয়েছিল। মূর্তিটা কি তার জন্য? ছেলেটি লোক ভুল করে তাকে দিয়েছে? কিন্তু তারই বা অর্থ কী?

নাড়ুগোপাল আবার মূর্তিটাকে খুঁটিয়ে দেখল, তারপর পকেটে নিয়ে বড়বাবুর কাছে গেল। বড়বাবু একটা চিঠি ডিকটেট করছিলেন। ওর দিকে ফিরে তাকালেন। নাড়ুগোপাল বলল, “একটু পরে বলছি।”

বড়বাবু কেরানিকে বললেন, “এটা টাইপ করে নিয়ে এসো। আমার তাড়া নেই, বাড়ি যাবার আগে দিলেই হবে।”

তারপর নাড়ুগোপালের দিকে তাকিয়ে বললেন, “রিপোর্ট লেখা হয়ে গেল এর মধ্যে?”

নাড়ুগোপাল বলল, “এইটে আগে দেখুন সার।” বলে পকেট থেকে মূর্তিটাকে বার করে বড়বাবুর সামনে টেবিলের উপর রেখে দিল।

বড়বাবু বললেন, “ওই পুতুলটাকে আবার আমার কাছে কেন নিয়ে এলে?” তারপরেই তাঁর মুখের ভাব বদলে গেল। মূর্তিটা হাতে নিয়ে বললেন, “বেশ ভারী তো, চকচক করছে। সোনার নাকি?”

নাড়ুগোপাল বলল, “বুঝতে পারছি না সার। খবরের কাগজ দেখেছেন?” এই বলে সেদিনের কাগজটা দেখাল।

বড়বাবু গম্ভীর মুখে বললেন, “হুঁ বুঝলাম।” অর্থাৎ কিছুই বোঝেননি, বললেন, “একবার দত্তসাহেবকে ফোন করে দেখি।” তিনি তাঁকে বললেন, “আমার আপিসের এক ছোকরা কী মূর্তি এনে হাজির করেছে। সোনার হতে পারে, ব্যাঙের মতো দেখতে।”

নাড়ুগোপাল বলল, “না সার, ব্যাঙ নয়, বেড়াল।”

বড়বাবু বললেন, “ওই হল, ইতর প্রাণী তো।”

তারপর কথা থামিয়ে নাড়ুগোপালকে বললেন, “তোমার ঘরে যাও। দত্তসাহেব কিছুক্ষণের মধ্যেই এসে পড়বেন, মূর্তিটা আমি রেখে দিচ্ছি।” এই বলে একটা স্টিল ক্যাবিনেট খুলে মূর্তিটা তার মধ্যে ঢুকিয়ে রাখলেন। তারপর নাড়ুগোপালকে বললেন, “বুঝলে হে নাড়ুগোপাল, মূর্তিটা সোনারও হতে পারে। হলে আশ্চর্য হব না। ক’ভরি হবে বলতে পারো?”

আধঘণ্টাটাক পরে মিস্টার দত্ত আপিসের গাড়ি করে থানায় এলেন। মিস্টার দত্ত পুলিশে কী করেন সে-কথা এখন বলা চলবে না। তিনি চান না সবাই জানুক যে, তিনি পুলিশে কাজ করেন। তাঁর আপিস লালবাজারে নয়। তিনি পুলিশের হয়ে অনেক গোপনীয় কাজ করেন, কিন্তু সে-কথা কোনও সরকারি নথিপত্রে লেখা থাকে না। লালবাজারে একটা নাম্বারে ফোন করলে তাঁকে পাওয়া যায়। একটা কোড নাম্বার আছে, সেটা বলা বারণ। তাঁর আপিস হচ্ছে শেক্সপিয়ার সরণিতে, একটা তেতলা ফ্ল্যাটে। ঢুকলে আপিস বলে মনে হবে না, মনে হবে যেন বসবার ঘর, অর্থাৎ একটা ছোট সেক্রেটারিয়েট টেবিল, খানকতক সোফা। লোক এলে সেই ঘরে দেখা করেন। ঘরে কোনও টেলিফোন নেই। এত ঝুঁকির কাজ যিনি করেন, তাঁর সুরক্ষার ব্যবস্থা থাকাই স্বাভাবিক। দরজার কাছে একজন লোক বসে থাকে, দেখলে মনে হবে বেয়ারা কিন্তু তার পকেটে সবসময় একটা রিভলভার থাকে। তার কথাবার্তা শুনে মনে হবে না যে, সে জীবনে এসব জিনিস চোখে দেখেছে। দরকার হলে সে চা-টা নিয়ে আসে, টেলিফোন ধরে। দত্তসাহেবের বসবার ঘরে একজন ছোকরা মতো লোক টাইপরাইটার নিয়ে বসে থাকে। মাঝে মাঝে খটখট করে টাইপ করে। তার পকেটেও রিভলভার থাকে, শুনেছি তার হাতের টিপ অব্যর্থ। কোনও লোক দত্তসাহেবের সঙ্গে কথা বলতে এলে সে বাইরে চলে যায়। দত্তসাহেবের টেবিলের তলায় একটা বোতাম আছে, যে চেয়ারে তিনি বসেন তার খুব কাছে। বোতাম টিপলে ঘরের সব কথা রেকর্ড হয়ে যায়। তা ছাড়া বাড়িতে আরও দু’জন লোক আছে দেখলে মনে হয় ফাইফরমাশ খাটে। কিন্তু প্রকৃতপক্ষে তাদের কাজ অন্যরকম। দত্তসাহেব নিজে অবশ্য কোনও রিভলভার ব্যবহার করেন না। তাঁর পকেটে একটা-দুটো ফাউন্টেন পেন ও একটা ডায়েরি—তাতে এনগেজমেন্ট লেখা থাকে। এমনভাবে লেখা যে, সহজে পড়ে বোঝা যায় না। তাঁর ভিতরের ঘরও বইয়ে ঠাসা। বেশিরভাগই কেমিষ্ট্রি, শিকার ও অপরাধতত্ত্বের বই। এই ঘরের টেবিলের তলায় আরও একটা বোতাম আছে, তাতে কিছু রেকর্ড করা যায় না। সেটা টিপলে বাইরের ঘরে একটা আলো জ্বলে ওঠে, যার মানে তাঁর ঘরে কিছু অবাঞ্ছিত ব্যাপার ঘটছে, এখনই আসা দরকার। বাইরের লোক অনেকে ভাবেন দত্তসাহেব বিশ্ববিদ্যালয়ের লোক, এখানে বসে কী সব সরকারি গবেষণা করেন।

দত্তসাহেব নাড়ুগোপালের ঘরে ঢুকে তাঁর সামনে বসলেন। মূর্তিটা টেবিলের উপর রেখে বললেন, “এটা কি ভাল করে দেখেছেন?”

নাড়ুগোপাল বলল, “আমাকে সার আপনি বলছেন কেন? আর লক্ষ করবার সময় পেলাম কোথায়? বড়বাবুকে দেখাতে তিনি তো ব্যাও বলে দেরাজে পুরে রাখলেন। এটা বেড়াল ছাড়া আর কিছু নয়।”

দত্তসাহেব বললেন, “বেড়ালই বটে। আপনি পুরনো ইজিপশিয়ান দেবদেবীর কথা পড়েননি? বেড়ালকে পুজো করা হত। আমাদের দেশেও বেড়ালকে ষষ্ঠীর বাহন হিসেবে খাতির করা হয়, তার চেয়ে বেশি কিছু নয়। আমরা বেড়াল পুষি, কিন্তু তাকে পুজো করি না। এবার বলুন তো ভাল করে গুছিয়ে, এটা কী করে এল আপনার পকেটে?” নাড়ুগোপাল সব খুলে বলল। ন্যাশনাল লাইব্রেরি থেকে কফি খেতে যাওয়া, লোকটার কাগজটা হাতে দেওয়া পর্যন্ত। দত্তসাহেব মন দিয়ে সব কথা শুনলেন। তারপর বললেন, “আর একজন পুলিশের লোক কফি খাচ্ছিলেন, তাকে ভাল করে লক্ষ করেছ? কীরকম দেখতে?”

নাড়ুগোপাল বলল, “প্রায় আমার সমান লম্বা। আর দেখার কথা বলছেন, পুলিশের পোশাক পরলে তার উপর বর্ষাতি গায়ে দেওয়া থাকলে সবাইকে প্রায় একইরকম লাগে। বড় গোঁফ কিংবা দাড়ি থাকলে অবশ্য তফাত করা যেত। পায়ের দিকটা তো লক্ষ করিনি, হয়তো আমার মতো গামবুটও পরা ছিল।”

দত্তসাহেব বললেন, “হঠাৎ দেখলে তোমার চেহারার সঙ্গে গুলিয়ে যেতে পারে?”

নাড়ুগোপাল বলল, “আগে তো সে-কথা মনে হয়নি সার। এখন বোধ হচ্ছে, হলেও হতে পারে। কাগজে মোড়া মূর্তিটা তা হলে বোধহয় ওর জন্যই। রাখা হয়েছিল, কারও ভুলে আমার পকেটে চলে এসেছে।”

দত্তসাহেব বললেন, “অসম্ভব নয়। যাই হোক, আমি এখন আপিসে ফিরে যাচ্ছি। মূর্তিটা এখন বড়বাবুর কাছে রইল। লালবাজার থেকে লোক আসবে, তাদের আমি বলে দেব, কী করতে হবে। তুমি একটু চোখ-কান সজাগ রাখবে। তুমি কে তা ওরা জানে না; কিন্তু জানতে কতক্ষণ।”

দত্তসাহেব তো চলে গেলেন। এদিকে প্রায় পাঁচটা বেজেছে। নাড়ুগোপাল রিপোর্ট নিয়ে বসেছে কিন্তু সে-কাজে তার মন বসছে না। পরদিন শনিবার। নাড়ুগোপাল সকালে উঠে দেখল, তার মাথা টিপটিপ করছে, ইনফ্লুয়েঞ্জার লক্ষণ। সেদিন আর আপিস গেল না। পরের দিন রবিবার তার আপিসে যাবার দরকার ছিল না। শরীরটা অনেক ঝরঝরে লাগছিল। জানালা দিয়ে তাকিয়ে দেখল মেঘের আস্তরণ সরে গিয়েছে। দুটো নারকেল গাছের মাথায় একচিলতে রোদ্দুর, সেদিকে তাকিয়ে তার মনে হল শরীর তো ভালই আছে, দিনটা নষ্ট করে কী হবে? তার চেয়ে একবার কেষ্টনগরে ঘুরে আসা যাক। কেষ্টনগর সরকারি হাসপাতালে তার এক দূর সম্পর্কের আত্মীয় চাকরি করেন, তিনি ডাক্তার। সকালের দিকে একটা ট্রেন ধরে রানাঘাটে বদল করে অন্য ট্রেন ধরতে হল। রানাঘাট স্টেশনে নেমে আলুভাজা আর এক পেয়ালা চা খেয়ে নিল।

খাওয়া শেষ না হতেই কেষ্টনগরের ট্রেন ছাড়বার সময় হয়ে গেল। সে ছুটতে ছুটতে শেষের দিকের একটা কামরায় উঠে পড়ল। কেষ্টনগরে পৌঁছে তো তার চক্ষুস্থির। গিয়ে দেখল জ্যাঠামশাই বাড়ি নেই। তিনি বাড়ি, ঘরদোর বন্ধ করে জ্যাঠাইমা ও ছেলেমেয়েদের নিয়ে ছুটির দিন কাটাতে কলকাতায় গিয়েছেন। অনেক রাত্তিরে ফিরবেন। বাড়িতে কেবল একজন আনকোরা কাজের লোক আছে, কাজেই নাড়ুগোপাল যা ভেবেছিল তা আর হল না। খানিকক্ষণ চুর্ণী নদীর কাছে ঘোরাঘুরি করতে লাগল। ছেলেবেলায় চুর্ণী নদী তার বেড়াবার প্রিয় জায়গা ছিল। এখন আর তত ভাল লাগল না। কেবল মনে হতে লাগল, কে যেন দূর থেকে তাকে লক্ষ করছে। কিন্তু এদিক-ওদিক তাকিয়ে কাউকে দেখতে পেল না। খানিকক্ষণ ঘুরে যেখানে মাটির পুতুল তৈরি হচ্ছে সেসব দিকে বেড়িয়ে বেলা থাকতে থাকতে স্টেশনে ফিরে এল। একটা ট্রেন প্ল্যাটফর্মে দাঁড়িয়ে ছিল। সেটা সোজা কলকাতায় যাবে না, রানাঘাটে বদল করতে হবে। রানাঘাটে এসে দেখল কলকাতার ট্রেন আসবার সময় হয়ে গেছে। তাড়াতাড়ি পা চালিয়ে ওভারব্রিজে উঠতে লাগল। ওভারব্রিজের উপরে উঠে আবার যখন নীচে নামতে যাচ্ছে তখন দেখল আর একটি লোকও কলকাতার ট্রেন ধরবার জন্য প্ল্যাটফর্মের দিকে যাচ্ছে। তবে কেমন চেনা চেনা লাগছে। পরনে ট্রাউজার ও বুশশার্ট। একটু পরে মনে হল, এ তো সেই লোক যে বেলভেডিয়ারে চা খেতে এসেছিল। এখন অবশ্য পরনে পুলিশের পোশাক নেই। নাড়ুগোপালও পুলিশের পোশাক পরে আসেনি। ট্রাউজারের সঙ্গে হাফশার্ট। ট্রেন যখন এল তখন দেখা গেল খুব ঠাসাঠাসি ভিড়। কয়েকজন নেমে গেল। নাড়ুগোপাল দেখল, সেই লোকটি কামরায় উঠে বসবার জায়গা পেয়েছে। নাড়ুগোপালও একটু ভেবে সেই কামরাতেই উঠল। মনে হল না তাকে কেউ চিনতে পারবে। তখন সব আসন ভরতি হয়ে গিয়েছে। নাড়ুগোপাল দরজার কাছে দাঁড়িয়ে রইল। লোকটা উলটো দিকের বেঞ্চিতে বসে ছিল। দেখলে চোর-ডাকাত বলে মনে হয় না। লম্বা-চওড়া চেহারা, শরীরের গাঁথুনি বেশ মজবুত, কিন্তু মনে হচ্ছে তার জামার তলায় একটা হলস্টার। হলস্টার তো একটা কাজেই ব্যবহার হয়, কিন্তু নাড়ুগোপাল একেবারে নিরস্ত্র। তার পকেটে পার্সে পঁচিশটা টাকা আর একটা ডটপেন; আর ট্রাউজারের পকেটে কিছু খুচরো পয়সা। এই সম্বল নিয়ে দরকার হলে সে কি ওই লোকটাকে আটকাতে পারবে? ইচ্ছে হল লোকটার পিছনে পিছনে গিয়ে দেখবে লোকটা কোথায় যায়। কিছু হদিশ মিলতে পারে। লোকটি যে সন্দেহ করতে পারে এ-কথা তার মনে হল না। শেয়ালদা স্টেশনে এসে নাড়ুগোপাল লোকটির পিছনে পিছনে চলল। ভাবল এক বাসে কিংবা ট্রামে চাপবে। তা ঠিক হল না। লোকটি স্টেশন থেকে বেরিয়েই একটা খালি ট্যাক্সি পেয়ে উঠে পড়ল। নাড়ুগোপালও ‘ট্যাক্সি, ট্যাক্সি’ করে চেঁচাতে লাগল, কিন্তু স্টেশনে ট্যাক্সি পাওয়া সবসময়ই কঠিন। লোকটি হুশ করে বেরিয়ে গেল।

সোমবার সকালে আপিসে এসে নাড়ুগোপাল দেখল, টেবিলে বড়বাবুর একটা স্লিপ রয়েছে। সে যেন একবার মিস্টার দত্তর আপিসে যায়। জরুরি তলব। দত্তসাহেব আরও জানিয়েছেন, সে যেন পুলিশের পোশাক পরে না যায়। নাড়ুগোপালের আগেই সে-কথা মনে হয়েছিল। সে সাদা পোশাক পরে বেরিয়ে গেল। গিয়ে শুনল দত্তসাহেবের সঙ্গে দেখা হবে না, তিনি আরও জরুরি কাজে কোথায় বেরিয়ে গিয়েছেন। আপিসে বলে গিয়েছেন, নাড়ুগোপাল পরদিন সকাল এগারোটায় যেন তাঁকে টেলিফোন করে।

নাড়ুগোপাল বোকা বোকা মুখ করে আপিসে চলে এল। ছুটি হওয়ার পর তার মনে হল মনটা খিঁচড়ে রয়েছে। একবার কোথাও আড্ডা দিতে পারলে হত। হঠাৎ মনে পড়ল বাগুইহাটিতে তার এক পুরনো বন্ধু থাকে। অনেকদিন বলেছে, তার বাড়ি দেখা করতে যাবে। ভাবল আজ তার বাড়িতে গিয়ে দেখা করে আসি-না, হলই বা দূর। সে বিধান সরণি থেকে বাস ধরল। বাস তাকে অরবিন্দ সেতুর উপর দিয়ে ভিআইপি রোডে এনে ফেলল। সে এসে বাগুইহাটিতে নামল। একটু হেঁটে গেলেই তার বন্ধুর বাড়ি। বাস-স্টপ থেকে বন্ধুর বাড়ি যেতে গেলে খানিকটা জলা জায়গা, খালি মাঠ, কয়েকটা চালাঘর পেরিয়ে যেতে হয়। একটু গিয়ে একটা বাঁক নিয়ে যা দেখল তাতে সে আর এগোল না, ওইখানেই দাঁড়িয়ে পড়ল। তার কাছ থেকে হাত-পঞ্চাশেক দূরে একটা পুরনো ভাঙা বাড়ি। একসময় কোনও বড়লোকের বাড়ি ছিল। অনেকদিন কেউ থাকে না, একটা দিক ভেঙে পড়েছে। সেইখানের একটা কোণে দাঁড়িয়ে সেই ভদ্রলোক, যার সঙ্গে আগে দু’বার দেখা হয়েছে, সে চুপ করে সিগারেট খাচ্ছে। সামনের দিকে তাকিয়েছিল বলে নাড়ুগোপালকে দেখতে পায়নি। নাড়ুগোপাল লক্ষ করল, আজকেও তার পরনে পুলিশের পোশাক নেই। একটু পরে সে হাতের সিগারেটটা ফেলে দিল। নাড়ুগোপালের মনে হল লোকটা ভাঙা বাড়ির মধ্যে ঢুকতে যাচ্ছে। এত কাছে এসে শিকার হাতছাড়া হয় দেখে নাড়ুগোপাল তাড়াতাড়ি পা চালিয়ে দিল। প্রায় ছুটতে লাগল।

নাড়ুগোপালের পায়ের শব্দে লোকটা পিছন ফিরে তাকাল। সঙ্গে সঙ্গে নাড়ুগোপাল এক লাফে তার কলার চেপে ধরল। বলল, “চুপ করে থাকো, চেঁচিয়েছ কি পালাবার চেষ্টা করেছ কি মরেছ। তুমি কে আমার জানতে বাকি নেই। এখনই পুলিশের হাতে দিয়ে দেব।”

লোকটা কেমন বোকার মতো হয়ে গেল। বলল, “বিসওয়াস করুন।” সঙ্গে সঙ্গে একটা ব্যাপার ঘটে গেল। নাড়ুগোপালের মনে হল, তাকে কে যেন লোহার ডান্ডা দিয়ে পিছন থেকে মাথায় মারল। জ্ঞান হারিয়ে ফেলতে ফেলতে সে বুঝতে পারল, কাপড় দিয়ে তার মুখটা ঢেকে দেওয়া হল; টানতে টানতে তাকে যেন কোথায় নিয়ে যাওয়া হচ্ছে। তারপর আর কিছু মনে নেই।

পরের দিন যখন নাড়ুগোপালের ঘুম ভাঙল তখন মাথায় অসহ্য যন্ত্রণা। দেখল, সে হাসপাতালে একটা ঘরে শুয়ে আছে। তার বিছানার পাশে। চেয়ারে বড়বাবু বসে আছেন, দরজায় একজন পুলিশ দাঁড়িয়ে। বড়বাবু বললেন, “এই যে নাড়ুবাবু এতক্ষণে ঘুম ভাঙল? কেমন আছ? ভাল খেলা দেখালে যা হোক। তুমি লোক ধরতে গিয়েছিলে, নিজেই ধরা দিয়ে বসে আছ।”

নাড়ুগোপাল কী একটা বলবার চেষ্টা করছিল। বড়বাবু বললেন, “থাক, থাক, তোমাকে কথা বলতে হবে না, ডাক্তারের বারণ আছে। কাল দত্তসাহেবের সঙ্গে তোমার একটা অ্যাপয়েন্টমেন্ট ছিল না? সে তো রাখা গেল না। দত্তসাহেব কাল বিকেলে এখানে আসছেন কথা বলতে, ততক্ষণ চুপ করে থাকো, মাথা ঘামিয়ে দরকার নেই। যাক, তোমার মাথার কোনও ক্ষতি হয়নি, গ্রে ম্যাটার ঠিক আছে। সামান্য রক্তপাত হয়েছে। দু’দিনে সেরে উঠবে।”

বড়বাবু চলে গেলেন। নাড়ুগোপাল কিছু ভাবতে পারল না। মাথা ঠিক কাজ করছে না, সব কেমন গুলিয়ে যাচ্ছে। একটু পরে ঘুমিয়ে পড়ল। পরের দিন বিকেলে দত্তসাহেব দেখা দিলেন, বললেন, “কী, এখন অনেকটা ভাল তো? উঠে বসতে পারবে?”

নাড়ুগোপালের মনে হল তার মাথার যন্ত্রণা খানিকটা কমেছে। নাড়ুগোপাল কথা বলতে পারল। বলল, “দত্তসাহেব আমি কেসটা বোধহয় গুলিয়ে ফেলেছি।”

দত্তসাহেব বললেন, “গুলিয়ে ফেলতে আর পারলে কই? যা হবার তা ঠিকই হয়েছে। ডাক্তার আজকেও তোমাকে নড়াচড়া করতে বারণ করেছেন। কাল সকালে সাড়ে এগারোটা নাগাদ আমার কাছ থেকে লোক আসবে, তার সঙ্গে আমার আপিসে এসো। একটু তোমার কষ্ট হবে কিন্তু তারপর দিন পনেরো ছুটি নাও। ডাক্তার টাক্তার সব দেখিয়ো, ব্যবস্থা ঠিক হয়ে আছে।”

পরদিন সাড়ে দশটা নাগাদ দত্তসাহেবের আপিস থেকে একটা বড় গাড়ি এল। ড্রাইভারের পাশে একজন সিপাই আর দত্তসাহেবের আপিসের একজন লোক। নাড়ুগোপালকে একটু ধরতে হল, কিন্তু নিজেই লোকটির কাঁধে ভর দিয়ে এসে গাড়িতে উঠে বসল। দত্তসাহেবের আপিসে পৌছে নাড়ুগোপালকে দত্তসাহেবের ঘরে নিয়ে বসানো হল। ঢুকেই নাড়ুগোপাল দেখল দত্তসাহেব তাঁর টেবিলে বসে আছেন; তাঁর সামনে বড়বাবু। পাশের দরজা ঠেলে যে হাসতে হাসতে ঢুকল, তাকে দেখে তো নাড়ুগোপালের চক্ষুস্থির। এই সেই লোক যার সঙ্গে তার আলিপুরে দেখা হয়েছিল, পরে রানাঘাট স্টেশনে এবং ট্রেনেও, শেষ দেখা হয়েছিল বাগুইহাটির কাছে। আজ পরনে কিন্তু পুলিশের পোশাক। ভদ্রলোক ঘরে ঢুকেই বললেন, “নোমোস্কার ইন্সপেক্টর সাহাব। এইবার তো বুঝিয়েছেন আমি আপনার মতন একজন। খামোকা সেমসাইড গোল হয়ে গেল।”

দত্তসাহেব মুখ খুললেন। বললেন, “নাড়ুগোপাল, তুমি ইন্সপেক্টর চৌবেকে চেনো না। উনি উত্তরপ্রদেশের পুলিশের লোক। এই কেসের জন্য চার মাস আগে কলকাতায় এসেছেন। তুমি বোধহয় খুব অবাক হয়ে গেছ। রবিবার বাড়ি থেকে অন্তর্ধান হবার পর খোঁজ নিয়ে জানতে পারলাম, তুমি কেষ্টনগরে তোমার জ্যাঠামশাইয়ের বাড়িতে গিয়েছ। চৌবেকে তোমার খোঁজে পাঠালাম। একটু নজর রাখলে মন্দ কী! কোথায় ফ্যাসাদে পড়বে কে জানে? চৌবে তোমাকে জ্যাঠামশাইয়ের বাড়িতে পায়নি। তারপর খোঁজ করতে করতে চুর্ণী নদীর কাছে তোমাকে দেখতে পায়। যে কেষ্টনগরে যায় সে একবার সময় পেলে চুর্ণী নদীর ধারে ঘুরে আসে।”

ইন্সপেক্টর চৌবে বললেন, “হ্যাঁ, নাড়ুগোপালবাবু, আমিও পুলিশের লোক আছি। এই কেসের এক জরুরি কাজে সেদিন আমি চায়ের দোকান থেকে একটু আগে উঠে বাইরে গিয়েছিলাম। আমাকে একটা খবর ভেজবার কথা ছিল। যে গাড়িতে উঠলাম তাতে বেশি দূর যাইনি, কাছেই ছিলাম। দেখলাম দোকানের একটি ছোকরা খবরের কাগজে মোড়া একটা জিনিস আপনার হাতে দিয়ে গেল। বুঝলাম ঠিকই হয়েছে, পাত্তা মিলেছে।”

নাড়ুগোপাল বলল, “এ-কথা তো আপনি আমাকে বলেননি বাগুইহাটিতে।”

ইন্সপেক্টর চৌবে বললেন, “বলে কিছু ফায়দা হত না। আপনি বিসওয়াস করতেন না, খামোখা ঝামেলা বাড়ত।”

নাড়ুগোপাল চুপ করে রইল। এমন সময় দত্তসাহেব বললেন, “একবার পাশের ঘরে তোমরা এসো। তা হলেই সব বুঝতে পারবে।”

পাশের ঘরে দত্তসাহেব, নাড়ুগোপাল ও ইন্সপেক্টর চৌবে গেলেন। নাড়ুগোপাল আশ্চর্য হয়ে দেখল, একটা শক্ত চেয়ারে প্রোফেসর রায় বসে আছেন। ঠিক বসে নেই, তাঁকে জোর করে বসিয়ে রাখা হয়েছে। তাঁর পাশে দু’জন ছোকরাকে চেয়ারে বেঁধে রাখা হয়েছে।

দত্তসাহেব বললেন, “এদের পিছনে আর-একজন ছোকরা বসে আছে, তাকে চিনতে পারছ?”

ছেলেটা কালো বুশশার্ট ও কালো ট্রাউজার পরা, চকচকে জুতো। চুল ভাল করে পিছন দিকে ব্রাশ করা। মি. দত্ত বললেন, “ছেলেটি কাগজের সঙ্গে মূর্তিটা দিয়েছিল। চিনতে একটু দেরি হল তো। সামান্য চেষ্টায় লোকের চেহারা কেমন বদলে যায় দেখলে। তোমাকে আর-একটু খুলে বলি। ইন্সপেক্টর চৌবে কিছুদিন হল ওই চায়ের দোকানে ঘোরাফেরা করছিলেন। দোকানের মালিকরা কিছু জানত না। ছোকরাটির প্রথম থেকেই কেমন খটকা লেগেছিল। তার সন্দেহ হল পুলিশ দোকানের উপর নজর রেখেছে। আজ হোক কাল হোক, তল্লাশি হবে তখন মূর্তিসুদ্ধু ধরা পড়াটা কোনও কাজের কথা নয়। একদিন বৃষ্টির মধ্যে ইন্সপেক্টর চৌবে চা খেতে এলেন, তার আধঘণ্টাটাক পরে তুমি এলে। ছোকরাটির মনে হল, পুলিশ রেইড হবার আর বেশি দেরি নেই। দোকানে যারা খাচ্ছে তাদের মধ্যেও কয়েকজন সাদা পোশাকে পুলিশের লোক থাকতে পারে। মূর্তিটা বাইরে পাঠিয়ে দেওয়ার পক্ষে তুমি ছিলে আদর্শ। পুলিশকে কে সন্দেহ করতে যাচ্ছে? ছোকরাটি যা ভেবেছিল তাই হল। মূর্তিটা পকেটে করে তুমি সোজা থানায় গিয়ে হাজির হলে।”

মিস্টার দত্ত প্রোফেসর রায়কে দেখিয়ে বললেন, “নাড়ুগোপাল, এই যে তোমার আসামি। মনস্তত্ত্বের প্রোফেসর ছিলেন ঠিকই কিন্তু কিছুদিন আগে রিটায়ার করেছেন। স্টিভেনসনের লেখা জেকিল ও হাইডের গল্প পড়েছ? এক লোকের মধ্যেই দু’রকম লোক বাস করতে পারে। একসময় নামডাকও হয়েছিল, পরে উনি কীরকম বদলে গেলেন। কেন গেলেন সে অন্য মনস্তাত্ত্বিকরাই বলতে পারেন। যেসব ছাত্রের বাড়ি উনি যেতেন তারা সব ওঁরই দলের লোক। দুটিকে তো তুমি দেখতে পাচ্ছ, বাকিগুলোও ধরা পড়বে। ওদের চোরাই জিনিস পাচার করার দল আছে। বিদেশেও পাচার করত। প্রোফেসর রায় অবশ্য অনেক টাকা পেতেন। অত টাকার তাঁর দরকার ছিল না। তবে মানুষের কখন কী মতি হয় কে বলতে পারে। যাই হোক, কেসটা শেষ হয়েছে এতেই আমি খুশি।”

বড়বাবু আর নাড়ুগোপাল দত্তসাহেবের আপিসের গাড়িতে থানায় ফিরে এল। ঘরে বসে বড়বাবু নাড়ুগোপালকে বললেন, “ছুটির দরখাস্ত দিয়ে তুমি বাড়ি চলে যাও, পনেরো দিন পরে আবার দেখা হবে। ওঃ হো, আর-একটা কথা বলতে ভুলে গিয়েছি। গাড়িতে কিছু খাবার ছিল, আমি নামিয়ে রেখেছি। দত্তসাহেব দিয়ে দিয়েছেন। তোমাকে যে মারধোর করা হয়েছিল তার কথঞ্চিৎ ক্ষতিপূরণ। খুলে দেখবে নাকি?”

নাড়ুগোপাল বলল, “আপনি ঢাকনাগুলো খুলুন।”

বড়বাবু ঢাকনা খুলে বললেন, “এ দেখছি চিকেন স্যুপ, খেলে দু’দিনে তোমার শরীর ভাল হয়ে যাবে। অনেকটা দিয়েছেন, দু’-তিনজনের মতো হবে মনে হয়।”

আর-একটা পাত্রের ঢাকনা খুলে বললেন, “এ তো মুরগির মাংস। বড় সাদা করে বেঁধেছে। বোধহয় সাহেবি রান্না। ঝাল-মশলা দেয়নি মনে হচ্ছে। খেতে কীরকম হবে কে জানে।”

নাড়ুগোপাল বলল, “খেয়ে দেখলেই তো হয়। দুটো প্লেট আনতে বলি।”

বড়বাবু একটু হেসে বললেন, “তুমি যখন বলছ তখন আর আপত্তি কী? খেয়েই দেখা যাক।”

৮ মার্চ ১৯৮৯

অলংকরণ: অনুপ রায়

heading1 = লোটেশ্বরের সাধু – দিব্যেন্দু পালিত

লোটেশ্বরের সাধু – দিব্যেন্দু পালিত

কালীমন্দিরের পিছন দিকের বাঁধানো চাতালে হঠাৎই এক সাধু এসে আস্তানা গেড়েছে। যেমন-তেমন সাধু নয়। বেশ ভারিক্কি চেহারা। পরনে আধময়লা গেরুয়া, গলায় রুদ্রাক্ষের মালা, মাথা থেকে পিঠের ওপর নামানো একজট চুল। সঙ্গে কমণ্ডলু, ছড়ি আর একটি ঝোলাও আছে। কথাবার্তা বলছে না, তবে ‘ব্যোম্‌’, ‘বুয়াম্‌’ হাঁক ছাড়ছে মাঝে মাঝে।

খবরটা রটতে দেরি হল না।

কোত্থেকে এল এই সাধু! সবাই বলতে লাগল, হ্যাঁ, তাই তো! জলজ্যান্ত এক সাধু তো আর হঠাৎ আকাশ থেকে পড়তে পারে না। তাকে আসতে হলে শহরে ঢোকার যে-কোনও একটা পথ দিয়েই আসতে হবে।

শহরটা ছোট হলেও বাইরে থেকে এখানে ঢোকার পথ বড় কম নেই। এ ছাড়া দিনে দশ-বারোটা ট্রেন চলাচল করে স্টেশনের ওপর দিয়ে। তারই কোনও একটা থেকে নেমে পড়ল না তো!

কেউ বলল, শহর থেকে একটু দূরে রেলপুলের ওদিকে আছে দূরপাল্লার বাসের স্ট্যান্ড। পাটনা, রাঁচি, ধানবাদ, দুমকা থেকে বাস আসে ওখানে। তারই কোনওটায় এসে থাকতে পারে।

অন্যরাও বলল, এসব সম্ভাবনা কম। রেল স্টেশন বা বাসস্ট্যান্ড থেকে বাঙালিটোলা কালীমন্দিরের দূরত্ব কম নয়। ওসব জায়গা থেকে আসতে হলে শহরের মধ্যে দিয়েই আসতে হবে। মানুষজনের ভিড়ে এ শহর এমনই গিজগিজে হয়ে থাকে যে সাধু তো ছার, আঁস্তাকুড় থেকে নর্দমায় ছুঁচো লাফ দিলেও কারও না কারও চোখে পড়ে যায়। চেহারায় ও বেশবাসে এ যে-সে মানুষ নয় যে রাস্তার ভিড়ে মিশে গেলে কারওই চোখে পড়বে না। রিকশ বা এক্কায় এলে অবশ্যই ধরা পড়ত। সাধুকে কেউ রঙিন কাচের মোটরগাড়িতে চড়িয়ে নিয়ে এসে বসিয়ে দিয়েছে এখানে, এমনটাও বিশ্বাস করা যায় না। সেরকম গাড়িও তো নেই শহরে।

একটা ঘটনা অবশ্য ঘটতে পারে। কালীমন্দিরের দু’শো গজের মধ্যেই আছে গঙ্গা। নদীর ওপার থেকে। সাঁতরে এল না তো!

না, সবাই মাথা নাড়ল, সে-সম্ভাবনাও নেই। গঙ্গা বলতে এখন যেটা আছে সেটা নালা মাত্র। গোড়ালি ভেজানো জলে ডিঙিও ভাসবে না। ওপারে অনেক দূর পর্যন্ত ধুধু বালি আর এঁটেল মাটি, মটরশুঁটি আর তরমুজের খেত শুকিয়ে এখন শুধুই আগাছা-ভরতি। বর্ষার কিছুদিন বাদ দিলে ন্যাড়া পড়ে থাকে। ওদিক থেকে আসতে হলে আগে যেতে হবে ওদিকে। তাতেও পেরোতে হবে শহর আর লোকচক্ষু।

কীভাবে এল তার কোনও হদিশই যখন পাওয়া যাচ্ছে না, তখন সকলেই ধরে নিল, ট্রেন থেকে নামুক কি বাস থেকেই নামুক, সাধু নিশ্চয়ই এসেছে রাতের অন্ধকারে। এ-শহরে শিবমন্দির আছে, হনুমান মন্দির আছে, আছে রাধাকৃষ্ণের মন্দির। ওসব মন্দিরে না গিয়ে যখন কালীমন্দিরেই এসেছে, তখন এ তান্ত্রিকও হতে পারে। গত কালীপুজোয় ঠিকঠাক ভোগ না হওয়ায় পুজো কমিটির সেক্রেটারি টাকা মেরে দিয়েছে বলে গোলমাল হয়েছিল খুব। মন্দিরের পূজারি বিষাদ মুখুজ্যে আদ্যিকালের মানুষ; সেও বলেছিল মায়ের পুজোয় ঢালাও ভোগ হচ্ছে না, শূন্য বাটি হাতে ফিরে যাচ্ছে মেয়েপুরুষ, কাচাকুচোরা, এমনটি সে আগে কখনও দ্যাখেনি। এ বড় গোলমেলে ব্যাপার। শেষ পর্যন্ত মা কালীর রোষে না পড়তে হয়।

এসব ঘটনার পর হঠাৎ সাধুর আবির্ভাবে বিষাদ মুখুজ্যেই ঘাবড়াল সবচেয়ে বেশি। এদিকের গঙ্গা শুকিয়ে যাবার ফলে রাত থাকতেই ছ’মাইল পথ হেঁটে রোজ দূরের বড় গঙ্গায় স্নান করতে যায় সে, ফেরেও ছ’মাইল হেঁটে। অভ্যাসের হাঁটা হলেও আড়াই-তিন ঘণ্টার ব্যাপার। ফিরে এসে ভিজে জামাকাপড় মেলতে গিয়ে দ্যাখে, মূর্তিমান সাধু বসে আছে চাতালের কোণে।

লোকজনের কানাকানি, ভিড় আর জটলা যখন চরমে, তখন বিষাদ মুখুজ্যেই সাহস সঞ্চয় করে এগিয়ে গেল সাধুর সঙ্গে কথা বলতে। ফিরে এসে বলল, “সাধুও হতে পারে, তান্ত্রিকও হতে পারে। কথা তো বলে না দেখি।”

“কিছুই বলল না?”

বিষাদ মুখুজ্যে বলল, “দুটো কথাই বলল শুধু। লোটেশ্বরম আর বটুকম।”

“এ তো সংস্কৃত মনে হচ্ছে।” বাংলা স্কুলে সংস্কৃত পড়ায় গদাই-মাস্টার। বাজার-ফেরত মন্দিরের সামনে ভিড় দেখে দাঁড়িয়ে পড়েছিল। থলে থেকে উঁকি দিচ্ছে লাল শাক আর সজনে ডাঁটা। বলল, “ঠিক শুনেছেন তো, পণ্ডিতমশাই? বসুধৈব কুটুম্বকম বলেনি তো?”

“দ্যাখো, মাস্টার! বেশি জ্ঞান ফোলিয়ো না।” বিষাদ মুখুজ্যে বলল, “তিন কুড়ি দশ বয়স হল আমার। কানে এখনও তোমাদের চেয়ে ভাল শুনি। আমি হয়ে গেলাম কালা!”

“না, না। আপনাকে কালা বলব কেন!” ভয়ে গুটিয়ে গেল গদাই-মাস্টার। তারপর আমতা আমতা করে বলল, “লোটেশ্বরম কি কোনও জায়গার নাম? লোটে যে ঈশ্বর, তাঁর নিবাস যেখানে…! নাঃ। ব্যাকরণ, প্রকৃতি প্রত্যয়েও তো দাঁড়ায় না। ব্যাপারটা!”

“কেন দাঁড়াবে না!” খজু মণ্ডল কুস্তির আখড়া চালায়। সাতসকালে চেলাদের কয়েকটা রদ্দা-মার শিখিয়ে সবে অঙ্কুর গজানো কাঁচা ছোলা আর আদাকুচি মেখে খেতে বসেছিল, হট্টগোল শুনে কোনওরকমে ল্যাঙট-এর ওপর পায়জামা চাপিয়ে মাটি গায়েই ছুটে এসেছে সব ফেলে। গদাই-মাস্টারের কথা কেড়ে নিয়ে বলল, “রামেশ্বরম হতে পারলে ললাটেশ্বরম হবে না কেন! আপনার দৌড় তো বাড়ি থেকে স্কুল অবধি। মাদ্রাজে রেসলিং কম্পিটিশনে গিয়েছিলাম সেবার— রামেশ্বরম ঘুরে এসেছি। ওড়িশায় আছে বালেশ্বর। সব এক লাইনে। ম্যাড্রাস মেল ধরলেই হয়। এ সাধু নিশ্চয়ই লোটেশ্বরম থেকে এসেছে। লোটেশ্বরের সাধু।”

খজুর আত্মবিশ্বাসী কথা শুনে আরও দমে গিয়ে কেটে পড়ার কথা ভাবল গদাই-মাস্টার। যাবার আগে বলল, “তা আপনিই গিয়ে কথা বলে দেখুন না একবার। বটুকম কথাটারও কোনও মানে থাকতে পারে। চেপে ধরলে কি বলবে না!”

“হ্যাঁ, চেপে ধরার ব্যাপার হলে খজুদাই যাক।” ভিড়ের পিছন থেকে কে একজন বলল, “সাধুবাবার চেহারাটা বড়ই জবরদস্ত। যদি রদ্দাটদ্দা মারে…”

“না, না। রদ্দাফদ্দায় যেয়ো না।” বিষাদ মুখুজে কাঁচুমাচু হয়ে বলল, “মা’র কোনও উদ্দেশ্য আছে কি না বুঝতে পারছি না। মা আমার জাগ্রত। যখন চাঁদার টাকা মারা গেল, ভোগ হল না— তখন যে কেন তোমরা একটা বিহিত করলে না!”

জটলার মধ্যেই হঠাৎ ভেসে এল ‘ব্যোম’ শব্দ। উচ্চারণ একটু বেঁকে গিয়ে ‘বুয়াম্’-এর মতো শোনাচ্ছে। হাঁক তো নয়, যেন শব্দভেদী বাণ। নিমেষে চারপাশের সব শব্দ ছারখার করে চুপ করিয়ে দিল সবাইকে।

কিন্তু ফিসফাস থামল না। ঠিক হল, খজু তার দুই চেলাকে নিয়ে সাধুর কাছে যাবে। মন্দিরের পূজারি বিষাদ মুখুজ্যেও থাকবে আশপাশে। আরও একটু দূরে ছড়িয়ে-ছিটিয়ে থাকবে অন্যরা। সাধুর ঠিকঠাক পরিচয় জানা দরকার। মতলব কিছু আছে কি না সেটাও বোঝা দরকার। আজকাল চারদিকে বহু বদলোক ছদ্মবেশে ঘুরে বেড়ায়, কেউ সাধু, কেউ বাবা। মানুষের দুর্বলতার সুযোগ নিয়ে টু-পাইস কামিয়ে নেয়। এও যদি সেরকম কেউ হয়! তা ছাড়া বিষাদ মুখুজ্যে এই কালীমন্দিরে আছে চল্লিশ বছরেরও বেশি। লোটেশ্বরের সাধু একবার গেড়ে বসলে যদি তাকেও মন্দির ছাড়া হতে হয়। না, সেটা হতে দেওয়া যায় না।

কথামতো খজু আর তার চেলারা সাধুর সঙ্গে কথা বলে ফিরে এল। সঙ্গে বিষাদ মুখুজ্যে। কাজ হয়নি বিশেষ। বড়ই অদ্ভুত এই সাধু। কথা প্রায় বলেই না।

কিন্তু খজুদা গেছে আর একেবারেই কাজ হয়নি, এটা তো হতে পারে না। জানা গেল, ‘লোটেশ্বরম’ আর ‘বটুকম’-এর পরে আরও একটা শব্দ বেরিয়েছে সাধুর মুখ থেকে। ‘দত্তম’। সাধু যেন বলল ‘বটুক দত্তম’। এ আবার কোন ভাষা!

নান্টু পাল রাজনীতি করে। গতবার বিধানসভা নির্বাচনে একশো আঠারোটা পয়েন্টে জ্বালাময়ী বক্তৃতা দিয়ে প্রায় একাই জিতিয়ে দিয়েছিল গণেশ পাণ্ডেকে। গোটা বাঙালিটোলা ঝেঁটিয়ে ভোট পাইয়ে দিয়েছিল ওই গণেশবাবুকে। আগামী বছর নান্টুকেই হয়তো কালীপুজো কমিটির সেক্রেটারি করা হবে। তা রেল স্টেশন থেকে তিনখানা খবরের কাগজ কিনে নান্টু ফিরছিল সাইকেলে চেপে। জটলা দেখে নেমে পড়ে। দূর থেকে একবার সাধুকে দেখে ফিরে এসে বলল, “মনে হচ্ছে একটা বোঝাবুঝির অভাব হচ্ছে কোথাও। কমিউনিকেশন গ্যাপ। লোকটার মুখের রং চকচকে তামাটে। ঠিক বাঙালি কালার নয়। তামিল বা অন্ধ্রপ্রদেশের লোক হতে পারে। ওর ভাষা বোঝা আমাদের কম্মো নয়।”

বলে একটু এদিক-ওদিক তাকিয়ে নিল নান্টু পাল। আবার বলল, “এ-পাড়ায় একজন মাত্রাজের লোক ছিল না? গতবার ভোটের সময়…”।

হঠাৎ ব্যোম্ শব্দে চমকে গিয়ে কথা শেষ করতে পারল না নান্টু। শক্ত করে চেপে ধরল সাইকেলের হ্যান্ডেল।

“দাঁড়াও বাবা, দাঁড়াও। এখন আর মাদ্রাজের লোক খুঁজে কাজ নেই।” বিষাদ মুখুজ্যে এতক্ষণ চিন্তিত মুখে দাঁড়িয়ে ছিল। হঠাৎ ক্লু পেয়ে যাওয়ার ধরনে বলল, “বটুক দত্তম মানে বটুক দত্ত নয় তো? খজু, এ-পাড়ায় তো একজন বটুক দত্তও ছিল! মনে আছে?”

খজু এক ফাঁকে পাঞ্জাবি গলিয়ে নিয়েছে গায়ে। বলল, “তারা তো অনেক বছর পাড়াছাড়া পণ্ডিতমশাই! ওই তো, সরকারদের পাশের বাড়ি। ওখানেই থাকত।” তর্জনী তুলে অল্প দূরে দোতলা হলদে বাড়িটার দিকে নির্দেশ করল খজু, “সেই একতলা বাড়িটাও নেই এখন। ভাড়াটে উঠে যাবার পর সরকাররা কিনে নতুন দোতলা গড়েছে।”

বাজারের থলি বাড়িতে রেখে ফিরে এসেছিল গদাই-মাস্টার। বলল, “পাড়া ছাড়লেও শহর ছাড়েনি। বোধহয় ভিখনপুরের দিকে থাকে। ভদ্রলোক পোস্টাপিসে কাজ করতেন না? ওঁর ছোট ছেলে তো আমাদের স্কুলে পড়ে এখনও। অবশ্য একই নামের একাধিক লোকও থাকতে পারে।”

নান্টু পাল মনোযোগ দিয়ে গদাই-মাস্টারের কথা শুনছিল। কী ভেবে সাইকেলটা একজনের হাতে ধরিয়ে একাই ছুটে গেল মন্দিরের চাতালের দিকে। পিছনে পিছনে খজুও।

ধ্যানস্থ লোটেশ্বরের সাধুর দিকে কয়েক মুহূর্ত তাকিয়ে থেকে নিজের সংস্কৃত-জ্ঞান ফলিয়ে নান্টু বলল, “প্রণামং বাবাম্‌। বটুক দত্তম্‌ নিবাসম্‌ যাবম্‌?”

সাধু ওর কথাবার্তার কিছু বুঝল কি না কে জানে! ধ্যান ভেঙে চোখ খুলে খানিক ফ্যালফ্যাল করে তাকিয়ে থেকে নিজের বুকে হাত ঠেকিয়ে অতিরিক্ত জোর দিয়ে হাঁক পাড়ল, “বাবাম্‌! বুয়াম!” সেই হাঁক শুনে পিছিয়ে এল দু’জনেই।

নান্টু হতাশ হয়ে বলল, “নাঃ! এ এক্কেবারে খাঁটি নন-বেঙ্গলি সাধু। কিছু বুঝেছে বলে মনে হল না। বাঙালি হলে প্রশ্নটা বুঝত। কী খজুদা, তাই মনে হল না?”

খজু নিজের মোটা ঘাড়ে ডান হাতের কাটারি মারের রদ্দা ঠুকতে ঠুকতে বলল, “বাঙালি হোক বা অবাঙালি, হঠাৎ এখানে আসার উদ্দেশ্যটা কী তা জানা দরকার। পুলিশে খবর দিলে হয় না?”

“পুলিশ!” বিষাদ মুখুজ্যে তেতে উঠে বলল, “মন্দিরে পুলিশ ঢুকে সাধুকে গ্রেফতার করবে? মা, মা গো! রক্ষা করো!”

তা, পুলিশে খবর দেওয়া না হলেও শেষ পর্যন্ত পুলিশের লোকই হিল্লে করল ব্যাপারটার।

লোটেশ্বরের সাধুকে নিয়ে যখন নানা গুজব ছড়াচ্ছে এবং পুরনো লোকদের সাধুদর্শন শেষ হবার সঙ্গে সঙ্গে বাঙালিটোলার এদিক-ওদিক থেকে নতুন নতুন লোক আসছে, তখন নান্টু পাল সাইকেল নিয়ে ছুটল বলাই-দারোগার বাড়ি। এদিকে আসবার সময়েই দেখেছিল জিপে চড়ে বাড়ি ফিরছে বলাই-দারোগা। মানুষটা দুঁদে। এখানকারই লোক। মাঝখানে ক’বছর মুঙ্গেরে বদলিতে থেকে প্রোমোশন পেয়ে ফিরে এসেছে দারোগা হয়ে। যত-না কাজ করে হম্বিতম্বি দেখায় তার চেয়ে বেশি। ভয় পায় সবাই। তবে কিনা নান্টু রাজনীতি করে—এমএলএ গণেশ পাণ্ডের ডান হাত। ওকে একটু সমঝে চলে।

নান্টুর মুখে সাধুর কথা শুনে বলাই-দারোগা বলল, “লোটেশ্বরই হোক, বক্রেশ্বরই হোক, উপায় দুটো। ফার্স্ট, সাধুকে চ্যাংদোলা করে তুলে হাজতে পোরা। সেকেন্ড, লোকটাকে নজরে রাখা। একটা কনস্টেবল ফিট করে দিতে পারি। কোন দাওয়াই চান, বলুন?”

“মানে, সাধু তো!” নান্টু আমতা আমতা করে বলল, “যদি সত্যিকারের সাধু হয় তা হলে যে কোনও দাওয়াই-ই হজম করে নেবে। যদি অভিশাপ-টভিশাপ দেয়!”

“হুম্‌।” বিশাল টাকে হাত বুলিয়ে গোঁফ মোচড়াতে শুরু করল বলাই-দারোগা। কিছুক্ষণ পরে বলল, “বটুক দত্ত নামে একটা লোককে চিনি মনে হচ্ছে। কী একটা কেস হয়েছিল না ওদের ফ্যামিলিতে?”

“কেস! মার্ডার-টার্ডার নাকি?”

“মার্ডার!” বলাই হু-হুম হু-হুম করে গলাখাঁকারি দিল। খানিক কফ ওগরাবার চেষ্টা করে বলল, “মার্ডার কি? নাঃ, মার্ডার নয়। কিন্তু…। অনেক বছর আগেকার কথা। হ্যাঁ, লোকটা পোস্টাপিসেই কাজ করত। আমি তখন জুনিয়র। “বুধন সিং দারোগা ছিল, ও-ই হ্যান্ডেল করেছিল কেসটা।”

“লোকটাকে একবার আনা যায় না সাধুর সামনে?”

“পাগল!” বলাই-দারোগা উচ্চ স্বরে হেসে নিয়ে বলল, “বুধন সিং বেঁচে থাকলে আমি দারোগা হতাম নাকি!”

“বুধন সিং নয়। বটুক দত্তের কথা বলছি।”

“অ। বটুক দত্ত?” বলাই-দারোগা ভেবে বলল, “তা চেষ্টা করে দেখা যেতে পারে।”

পোস্টাপিস থেকে ঠিকানা জেনে বটুক দত্তের ভিখনপুরের বাড়ির খোঁজ পাওয়া গেল।

বটুক বাড়িতেই ছিল। প্রথমে দেখাই করতে চায়নি। একটা দশ-এগারো বছরের ছেলে বেরিয়ে এসে বলল, “পেটের অসুখ, শুয়ে আছে।” তবে, দারোগা এসেছে শুনে বেরিয়ে এল। বুড়োটে, খিটখিটে চেহারা। খরখরে গলায় জিজ্ঞেস করল, “কী চাই?”

দারোগাকে কী চাই জিজ্ঞেস করাতে ঘাবড়ে গেল বলাই। দেঁতো হেসে বলল, “এজ্ঞে, চাই না কিছু। মানে… আপনি আমাকে চিনতে পারছেন না?”

“কে আপনি!”

“বলাই-দারোগা।”

কাজ হল না। বটুক দত্ত নির্বিকার গলায় বলল, “এখানে কী! পুলিশ, দারোগা শুধু ঘুষ খায়। আমার ছেলেটাকে… আমার ছেলেটাকে…”

বলতে বলতেই কেমন যেন হয়ে গেল বটুক দত্ত। সেই ছেলেটা আবার ঘরে এসে ঢুকল। ওরা বুঝতে পারল, ভিতরের দরজার পরদার পিছনে উঁকিঝুঁকি দিচ্ছে এক মহিলা।

বলাই-দারোগা ঘাবড়ে গেছে দেখে নান্টু পাল বলল, “দত্তমশাই, আমরা এসেছি এক বিশেষ কারণে। বাঙালিটোলার কালীমন্দিরে এক সাধু এসেছেন। লোটেশ্বরের সাধু। তিনি কেবলই আপনার খোঁজ করছেন। দারোগাবাবু জিপ এনেছেন। একবার যেতে হয় যে!”

“আমি যাব! সাধুর কাছে! ইয়ার্কি মারার জায়গা পাওনি। এক সাধুকে দশদিন পুষেছিলাম বাড়িতে। বলেছিল ভয় নেই, সব ফিরে পাবি। লোকটা জোচ্চোর। চুরি করে ভেগে গেল। নিশ্চয়ই সেই ব্যাটাই ফিরে এসেছে!”

বটুক দত্ত একটু চুপ করে থেকে হিন্দিতে চেঁচিয়ে উঠল, “নিকালো হিঁয়াসে!”

বলাই-দারোগার মুখের ওপর ‘নিকালো’ বলার জন্যে বুকের পাটা দরকার। এ লোকটা তা-ই বলছে। নির্ঘাত মাথার ঠিক নেই।

ধমক শুনে বিজবিজে ঘাম ফুটে উঠল বলাইয়ের টাকে। ভাবল, নান্টুটাই নষ্টের গোড়া। কোথাকার এক সাধুর গপ্পো শুনিয়ে অপদস্থ করিয়ে ছাড়ল তাকে। এমএলএ-র শাগরেদ না হলে এটাকেই এক্ষুনি ঘাড়ে ধরে পোরা যেত হাজতে।

নান্টু জানে অপমানে চুপসে গেলে রাজনীতি করা যায় না। একটু মাথা চুলকে সে বটুককে বলল, “সার, এ সাধু তো আপনার বাড়িতে আসছে না। শুধু আপনার নাম করছে। সেই চোট্টা সাধু হলে কি আপনাকে খুঁজত! সারা শহর এই নিয়ে তোলপাড়। আমাদের এমএলএ পাঁড়েজি বললেন, আপনাকে একবার নিয়ে যেতে। আমরা গাড়ি নিয়ে এসেছি।”

“নিকুচি করেছে পাঁড়েজির!”

বটুক দত্তের কথা শেষ হবার সঙ্গে সঙ্গে পরদার আড়াল থেকে মহিলার গলা শোনা গেল।

“শুনছ। একবার ভেতরে এসো তো!”

বটুক দত্ত ভিতরে যেতে ছেলেটিও পিছু নিল। তখন বলাই-দারোগার রাগী মুখের দিকে তাকিয়ে নান্টু বলল, “বউয়ের কথা শোনে কি না দেখা যাক।”

“দেখা আর কী যাবে, নান্টুবাবু! এ তো আমারই পেটের অসুখ করিয়ে ছাড়ল!”

সেই সময় আবার ঘরে ঢুকল বটুক দত্ত। একটু যেন অন্যরকম লাগছে। দু’জনকে খুঁটিয়ে লক্ষ করে বলল, “সাধুটা দেখতে কেমন?”

“খুব ভাল সার।” নান্টু বলল, “একেবারে সাধুর মতন।”

“হুঁ।” বটুক বলল, “তা চলুন, যাচ্ছি। যদি ধাপ্পা হয়, তা হলে কিন্তু থানা-পুলিশ করে ছাড়ব!”

লোটেশ্বরের সাধুকে দেখতে শেষ পর্যন্ত বলাই- দারোগার জিপে উঠল বটুক দত্ত।

কালীমন্দিরের সামনে তখন ভিড় ভেঙে পড়েছে। জিপ থেকে নেমে, মাঝখানে বটুককে রেখে ওরা এগিয়ে গেল চাতালের দিকে। দেখাদেখি পোঁ ধরল বিষাদ মুখুজ্যে আর খজু।

তারপর যা ঘটল তা অবিশ্বাস্য।

বটুককে সামনে দেখে খানিক ফ্যালফেলে চোখে তাকিয়ে থাকল সাধু। তারপরেই হঠাৎ চেঁচিয়ে উঠল, “বাবা!”

“কে! লোটন! আমার হারিয়ে যাওয়া ছেলে!” বলতে বলতে এগিয়ে গিয়ে সাধুকে জাপটে ধরল বটুক। হাউহাউ করে কেঁদে উঠে বলল, “চোদ্দো বছর পরে ফিরে এলি। তা এখানে কেন, বাবা!”

লোটেশ্বর বলল, “বাড়িতেই তো এসেছিলাম। পাড়ায় এসে দেখি বাড়িই হাওয়া!”

“মনে পড়েছে কেসটা,” বলাই-দাবোগা নান্টু পালকে বলল, “পরীক্ষায় ফেল করে হাওয়া হয়ে গিয়েছিল বাড়ি থেকে। আর খোঁজ পাওয়া যায়নি। সাধু না হয়ে গেলে ঠিক খুঁজে বের করতাম।”

“সাধু কোথায় হলাম!” সবাইকে অবাক করে লোটেশ্বরের সাধু তার মাথার পরচুলাটা খুলে ফেলে বলল, “ট্রেনের টিকিট কাটার পয়সা ছিল না। লখনউর এক বাবা তার পরচুলা আর পোশাকটা ধার দিল। বলল, বাপের খোঁজ না পাওয়া পর্যন্ত সাধু সেজে থাক বাবা লোটেশ্বরম। সবাই তোর খাতির করবে।”

৩ মে ১৯৮৯

অলংকরণ: কৃষ্ণেন্দু চাকী

heading1 = মিশরীয় জাহাজের রহস্য – অদ্রীশ বর্ধন

মিশরীয় জাহাজের রহস্য – অদ্রীশ বর্ধন

“চার হাজার ছ’শো বছর আগেকার জাহাজ? এখনও আছে?”

“আছে। আস্ত জাহাজটাকে পাওয়া গেছে পিরামিডের পাশের পাতালঘর থেকে।”

“সেই জাহাজের নকল তৈরি হচ্ছে প্লাস্টার অব প্যারিস দিয়ে?”

“হচ্ছে এই কলকাতাতেই। মানিকতলার একটা গলিতে।”

“তারপর?”

“চালান যাচ্ছে ইন্ডিয়ার বাইরে।”

“কিন্তু নকল জাহাজ নিয়ে আপনাদের মাথাব্যথা কেন?”

ঝুঁকে বসলেন রতন দত্ত। ফরসা। সুপুরুষ। মাথাজোড়া চকচকে টাক মুখের বুদ্ধির রোশনাইকে বাড়িয়ে দিয়েছে। চোখা নাক। সুন্দর চোখ। পাতলা ঠোঁট। গালে অল্প দাড়ি— জুলপিজোড়া লম্বা হয়ে গালের অর্ধেক ঢেকে রয়েছে। থুতনি কামানো। শক্ত চিবুক তাই চট করে চোখে পড়ে। ভদ্রলোকের সারা দেহে বুদ্ধি আর ব্যক্তিত্ব ঝলমল করছে।

উনি বললেন, “ইন্দ্রনাথবাবু, নকল জাহাজ আমাদের মাথাব্যথার কারণ নয়। ভাবিয়ে তুলেছে ক্লিয়ারিং এজেন্ট।”

নস্যি নিল ইন্দ্রনাথ। সাতসকালেই রতন দত্ত এসেছেন। তাই গেঞ্জি আর লুঙ্গি পরেই তাঁর সমস্যা শুনতে হচ্ছে। বললে ডিবে বন্ধ করে, “খোলসা করুন।”

“কালেক্টর অব কাস্টমস পাঠিয়েছেন আমাকে। দিনা অ্যান্ড কম্পানির এক্সপোর্ট লাইসেন্স উনি সাসপেন্ড করেছেন।”

“কী অপরাধে?”

“দেড় কোটি টাকার নারকোটিক ড্রাগ্‌স রপ্তানিতে সাহায্য করেছিল বলে।”

“দেড় কোটি টাকার ড্রাগ্‌স!”

“সারা পৃথিবী লড়ছে ড্রাগ্‌স চোরাচালান বন্ধ করার জন্যে। দিনা অ্যান্ড কম্পানি এই কলকাতায় বসে সেই ক্রাইম করে চলেছে।”

“বেশ করেছেন লাইসেন্স সাসপেন্ড করে দিয়ে।”

“কিন্তু ওরা ট্রায়াল কোর্ট থেকে কালেক্টরের অর্ডার খারিজ করিয়েছে। আমরা গেছি হাইকোর্টে। ডিভিশন বেঞ্চে শুনানির দিন আগামী বেস্পতিবার।”

“আজ থেকে তিন দিন পরে? এর মধ্যে আমাকে কী করতে হবে?”

“দিনা অ্যান্ড কোম্পানির অপরাধ অকাট্যভাবে প্রমাণ করার মতো কিছু মালমশলা হাতে এনে দিন। আমরা যা পেয়েছি, তার ওপরেও আপনি দিন।”

“বুঝলাম। চেষ্টা করব। কিন্তু তার আগে বলুন, মিশরীয় জাহাজের গল্পটা আগে শোনালেন কেন?”

“দিনা অ্যান্ড কোম্পানিই যে নকল জাহাজ রপ্তানিতে সাহায্য করে চলেছে।”

“আ-চ্ছা!” উঠে পড়ল ইন্দ্রনাথ, “মানিকতলার কোথায় নকল জাহাজ তৈরি হচ্ছে বলুন তো?”

আধঘণ্টা পরে মানিকতলার মোড়ে ট্যাক্সি ছেড়ে দিল ইন্দ্রনাথ। এখন ওর পরনে মুগার পাঞ্জাবি আর চুনোট করা ধুতি। কোঁচা ঢুকনো পাশ পকেটে। গায়ে ল্যাভেন্ডারের খোশবাই।

এ-গলি সে-গলি ঘুরে একটা জরাজীর্ণ দোতলা বাড়ির সামনে এসে দাঁড়াল। রাস্তা এখানে সাতফুটের বেশি চওড়া নয়। গলিই বটে, তবে পিচবাঁধানো।

ইট বের করা দেওয়াল। ঘুণধরা কাঠের ফ্রেম। পাল্লা দু’খানা কোনওমতে লেগে রয়েছে। ঝুলছে বললেই চলে।

কড়া ধরে সজোরে নাড়া দিল ইন্দ্রনাথ। ঘড়ি দেখল। সকাল ন’টা। কড়া নাড়ল আবার।

সাড়া নেই। সাতফুট চওড়া রাস্তার এদিকের জানলায় উঁকি দিল একটা মুখ। ভাঙা দরজার উলটো দিকের জানলা। বছর আট-দশের একটি মেয়ে বড় বড় চোখে তাকিয়ে আছে ইন্দ্রনাথের দিকে। অভাবী ঘরের মেয়ে। এ-পাড়ার সবাই গরিব। বাড়িগুলো পড়ো পড়ো।

মেয়েটি বললে, “কাকে ডাকছেন?”

ঘুরে দাঁড়াল ইন্দ্রনাথ, “ও তুমি! কী নাম তোমার?”

“দুষ্টু।”

“চমৎকার নাম। এ-বাড়িতে জাহাজ তৈরি হয়, তাই না?”

“জাহাজ?”

“সাদা রঙের জাহাজ। তুমি দ্যাখোনি?”

“হ্যাঁ, হ্যাঁ, বিশুজ্যাঠা তৈরি করেন।”

“আমি এসেছি জাহাজ দেখতে।”

“কিন্তু বিশুজ্যাঠা তো এখন ঘুমোচ্ছেন।”

“এত বেলায়?”

“এখন ক’টা বাজে?”

“ন’টা।”

“তা হলে এই উঠলেন বলে। জোরে কড়া নাড়ুন।”

দুষ্টুর পেছনে এসে দাঁড়ালেন মাঝবয়সি এক ভদ্রলোক। খালি গা। পাঁজরা দেখা যাচ্ছে। পরনে লুঙ্গি। গাল ভরতি সাবানের ফেনা। এক হাতে খোলা ক্ষুর। ক্ষুর দিয়ে আজকাল বেশিরভাগ মানুষই দাড়ি কামায় না। চেয়ে রইল ইন্দ্রনাথ।

ভদ্রলোক বললেন, “বিশুদা সারারাত জাগেন। তাই বেলা করে ঘুমোন। ওই খুলেছে দরজা। বিশুদা, কুম্ভকর্ণের ঘুম বটে আপনার। কতক্ষণ ধরে কড়া নাড়ছেন ভদ্রলোক। যান, ভেতরে যান।”

ভাঙা দরজা পেরিয়েই একটা সরু গলি। তারপর একটা উঠোন। মাথার ওপর টিনের ছাউনি। রকমারি মূর্তি সাজানো চারপাশে। কোনওটা মাটির, কোনওটা পাথরের।

এইখানেই একটা বেঞ্চির ওপর বসল ইন্দ্রনাথ। বিশুবাবু বসলেন একই বেঞ্চিতে। ভদ্রলোক অসম্ভব রোগা। গায়ের রং কাজলের মতো কালো। একমুখ সাদা-কালো দাড়ি। চোখ দুটো বেশ লাল৷

খেঁকি গলায় বললেন, “কী দরকার?”

“জাহাজ দেখতে এসেছি।”

“জাহাজ?”

“চার হাজার ছ’শো বছরের পুরনো জাহাজ। এই পৃথিবীর সবচেয়ে পুরনো জাহাজ। মিশরের জাহাজ।”

“আপনাকে দেখাব কেন?”

“কিনতে চাই বলে।”

“কিনবেন? কত পিস?”

“একশো পিসের অর্ডার আছে এই মুহূর্তে। পরে আরও বাড়বে।”

“কোথায় পাঠাবেন?”

“ইন্ডিয়ার সব ক’টা টুরিস্ট সেন্টারে। কিউরিও সাপ্লাই আমার বিজনেস।”

“দেখে তো বিজনেসম্যান বলে মনে হচ্ছে না।”

“কী মনে হচ্ছে?”

“কবিতা-টবিতা লেখেন নাকি?”

“জীবনে না। কেন বলুন তো?”

“যা ড্রেস হাঁকিয়েছেন।”

“আর্টিস্টিক?”

“আজ্ঞে।”

“আর্টিস্টিক ড্রেস না হলে তো আর্টের জিনিস বেচা যায় না।”

“তা যা বলেছেন। ভগবান আমাকে মেরেছেন ও ব্যাপারে। আমাকে দেখলে কাক পর্যন্ত উড়ে যায়, মশাই।”

“খাঁটি আর্টিস্টদের ছাপ বাইরে থাকে না।”

“তবে কোথায় থাকে?”

“ভেতরে।”

লাল চোখ দুটো কুঁচকে চেয়ে রইলেন বিশুবাবু। ভদ্রলোক ভয়ানক কুৎসিত। গালের হাড় উঁচু। কণ্ঠার হাড় উঁচু। মুখখানা কঙ্কালের করোটি বললেই চলে।

“আপনি আমার ভেতর দেখতে পাচ্ছেন?”

“বিজনেসের চোখ দিয়ে দেখছি। খাঁটি আর্টিস্টরা সেলসম্যান হয় না। আপনিও নন। তাই পড়ে পড়ে মার খাচ্ছেন।”

“কে বললে আমি মার খাচ্ছি?”

“আপনার বাড়ি বলছে, আপনার চেহারা বলছে। সারারাত খেটেও আপনার রোজগার…”

“রোজগার করে কী করব? কে খাবে?”

“কেউ নেই আপনার?”

“না। বউ ছিল, মারা গেছে। আমি একা।”

“এই বাড়ি?”

“আমার।”

“তবে এত খাটছেন কেন?”

“সৃষ্টি ছড়িয়ে যাক, এই আমি চাই।”

“আপনার সেরা সৃষ্টি কি তা হলে মিশরীয় জাহাজ?”

“না। ওটা আমার খেয়াল। ন্যাশনাল জিওগ্রাফিক ম্যাগাজিনে ছবি দেখে বানিয়েছিলাম।”

“কিন্তু ভাল মার্কেট পেয়েছেন। আমি তো আপনার ঠিকানা পেলাম কায়রো থেকে।”

“কায়রো থেকে।” চমকে উঠলেন বিশুবাবু।

“নকল জাহাজ সেখানেও পৌঁছেছে। মিউজিয়ামের পাশেই বিক্রি হচ্ছে। আসল জাহাজের পাশে।”

“মানিকচাঁদের এলেম আছে বটে।”

“মানিকচাঁদ?”

“মানিকচাঁদ আগরওয়াল। ইমপোর্ট এক্সপোর্টের বিজনেস আছে। এক-একবারে পঞ্চাশ পিস ইজিপশিয়ান জাহাজ শুধু ও-ই নেয়।”

“ঠিকানাটা দেবেন তো। ব্যাবসার কথা বলব। জাহাজ তৈরি করেন কোথায়?”

“ভেতরের স্টুডিয়োতে। আসুন।”

উঠোন থেকে একটা সরু এঁদো গলি। তারপর আর- একটা উঠোন। এখানে চৌবাচ্চা। কল। শ্যাওলা-সবুজ মেঝে। সিঁড়ি উঠে গেছে কোমরসমান উঁচু দাওয়ায়। পরপর তিনটে ঘর। তিনটে ঘরেই মালপত্র ঠাসা। কারখানা ঘর। দাওয়াতেও ছড়ানো হাবিজাবি জিনিস।

মাঝখানের ঘরটায় শিকলি তোলা ছিল। খুললেন বিশুবাবু। পাল্লায় ঠেলা মারলেন।

বললেন, “দেখেছেন?”

অবাক হয়ে চেয়ে রইল ইন্দ্রনাথ। টানা লম্বা টেবিলের ওপর রয়েছে পাঁচখানা সাদা জাহাজ। একইরকম দেখতে। লম্বাটে গড়ন। দুটো সরু দিক একটু ওপরে তোলা এবং বাঁকানো। মাঝামাঝি জায়গায় কেবিনঘর। সামনের দিকে পাঁচজোড়া দাঁড়। পেছনে একজোড়া। কেবিনঘরের তলার দিকে ঝিকমিক করছে রংবেরঙের কাচ।

কানের কাছে মৃদুস্বরে বললেন বিশুবাবু, “আসল জাহাজটা লম্বায় ১৪২ ফুট, আমি বানিয়েছি তিন ফুটের মধ্যে। আসল জাহাজে আছে মোট ১২২৪টা অংশ। আমার জাহাজ দুটো ছাঁচ থেকে তৈরি।”

“রাজা খুফু-র জাহাজ,” যেন আপনমনে বললে ইন্দ্রনাথ।

“হ্যাঁ। এই সেই রাজা খুফুর জাহাজ। পবিত্র জাহাজ। এই জাহাজেই নাকি রাজার মমিদেহ আনা হয়েছিল নীল নদের ওপর দিয়ে। খরস্রোতের উপযোগী করেই এত সরু গড়ন রাখা হয়েছিল…”

“কাচগুলো?”

“আসল জাহাজে নেই। নকল জাহাজের দু’ পাশেই আছে। মানিকচাঁদের খেয়াল। ও এনে দেয়, আমি বসিয়ে দিই। এই তো বাক্সে রয়েছে বাড়তি কাচ।”

“ঠিকানাটা?”

“মানিকচাঁদের? তিন নম্বর রাসচন্দ্র বোস রোড, বড়বাজার।”

“আমি কিন্তু কাচ ছাড়াই চাইছি।”

“কাচ পছন্দ হচ্ছে না?”

“আপনার কি পছন্দ হচ্ছে?”

হাসলেন বিশুবাবু। কালো কুৎসিত মুখে ওঁর হাসিটা কিন্তু সুন্দর। শিল্পীর হাসি।

“না। মোটা রুচির ব্যাপার। কিন্তু খদ্দের যা চায়…”

“আমার কাছে কত নেবেন?”

“জাহাজ-পিছু দু’শো।”

“রাজি। অ্যাডভান্স দিয়ে যাব সন্ধ্যায়। বাড়ি থাকবেন তো?”

“কোথায় আর যাব?”

শ্যাওলা-সবুজ উঠোনে দাঁড়িয়ে হাঁক দিলেন বিশুবাবু, “কী হল?”

“রুমালটা …কোথায় যে পড়ল,” ঘরের ভেতর থেকে ভেসে এল ইন্দ্রনাথের গলা। পরক্ষণেই বেরিয়ে এল নিজেই। রুমাল পুরে রাখছে পকেটে, “নস্যি নেওয়ার অভ্যেস যাদের, রুমাল ছাড়া তাদের চলে না। আসি তা হলে।”

“আসুন।”

ইন্দ্রনাথ চৌকাঠ পেরিয়ে গলিতে নেমে মোড় ঘুরতেই দুষ্টুর বাবা সরে এলেন জানলার কাছ থেকে। সিঁড়ি বেয়ে উঠে গেলেন দোতলায়। ছাদের ঘর একটাই। চৌকির ওপর বসানো একটা সাদা টেলিফোন।

দরজা বন্ধ করে চৌকিতে বসলেন। রিসিভার তুললেন। ডায়াল করলেন।

“মানিকচাঁদবাবু?”

“বলছি।”

“বিশুকাকার বাড়িতে কাউকে পাঠিয়েছিলেন?”

“না। কেন?”

“একজন এসেছিল। এতক্ষণ ছিল। এক্ষুনি গেল।”

“কিছু নিয়ে গেছে?”

“না।”

“দেখতে কীরকম?”

“খুব সুন্দর। সিনেমার হিরোর মতো চেহারা। ধুতি আর পাঞ্জাবি, মানিয়েছে চমৎকার।”

“বিশু তাকে চেনে?”

“মনে হল না।”

“ঠিক আছে যাচ্ছি আমি।”

বিশুবাবু তখন এক মগ জল চৌবাচ্চা থেকে তুলে মুখ ধুচ্ছিলেন। মানিকচাঁদ এসে দাঁড়াল সামনে। রূপকথার রাজপুত্তুরদের মতো চেহারা। টকটকে গায়ের রং। গোলগাল মুখ। হাতের আঙুলে হিরে, পাঞ্জাবির বোতামেও হিরে। হিরে যেন তার চোখ দুটোতেও।

চোখের সেই জোড়া হিরেতে ঝিলিক তুলে বলল মানিকচাঁদ, “কে এসেছিল, বিশুবাবু?”

ভেজা মুখেই বলে ওঠেন বিশুবাবু, “আপনি জানলেন কী করে? এখনও তো আধঘণ্টা হয়নি…”

“কে এসেছিল?”

“নামটাই জিজ্ঞেস করা হয়নি।”

“কেন এসেছিল?”

“নকল জাহাজ কিনবে বলে।”

“আপনি বেচবেন?”

“বেচব না?”

“না,” শক্ত স্বর মানিকচাঁদের।

কাঁধের গামছা টেনে নিয়ে মুখ মুছতে মুছতে বললেন বিশুবাবু, “আপনার হুকুমে?”

“হ্যাঁ।”

বিশুবাবুর লাল চোখ একটু গরম হল বটে। আরও একটু কুৎসিত হল হাড়সর্বস্ব মুখখানা। তারপরেই শিল্পীর হাসি হাসলেন। বললেন, “জিনিসটা আমার। যাকে খুশি বেচব।”

“তা হলে আমার সঙ্গে কারবার চলবে না।”

“নিয়ে যান আপনার জিনিস।”

মিনিট পাঁচেক লাগল প্যাক করতে। করোগেটেড বোর্ডের কার্টন বাক্স ‘ওমনি’ মারুতিতে করেই এনেছিল মানিকচাঁদ। প্রত্যেকটার মধ্যে ভরা ছিল খড়কুটো আর কাটা কাগজ। পাঁচটা জাহাজ ঢুকে গেল তাদের মধ্যে। ছোট্ট বাক্স-ভরতি বাড়তি কাচগুলো নিয়ে গটমট করে ভাঙাবাড়ি থেকে বেরিয়ে উঠে পড়ল গাড়িতে।

গলি পেরিয়ে এসে বড় রাস্তায় পড়তেই লাল মোটর সাইকেল এসে দাঁড়াল সামনে। নেমে এল ট্রাফিক সার্জেন্ট। হাত বাড়িয়ে দিয়ে বলল, “আপনার লাইসেন্স?”

ভুরু কুঁচকে গেল মানিকচাঁদের। “চোদ্দো বছর গাড়ি চালাচ্ছি, লাইসেন্স সঙ্গে রাখিনি কখনও।”

“তা হলে চলুন থানায়।”

“থানায়?”

সার্জেন্ট-ছোকরা বড় কড়া। কোনও আপত্তি টিকল না। সাদা ওমনিকে নিয়ে গেল মানিকতলা থানায়। মানিকচাঁদের মুখ তখন শুকনো৷ তাকে গাড়ি থেকে নামিয়ে বসানো হল একটা ঘরে। হাতে তার বাড়তি কাচভরতি ছোট্ট বাক্স। এ-ঘরে আর কেউ নেই।

দরজা খুলল আধঘণ্টা পর। ঘরে ঢুকলেন প্রথমে বিশুবাবু, তাঁর পেছনে ইন্দ্রনাথ রুদ্র, রতন দত্ত, আর-একজন ভদ্রলোক। এঁর চেহারা বেশ শৌখিন। চোখে সোনার চশমা। খুব দামি ওস্তাগর বানিয়ে দিয়েছেন ঝকমকে সুট।

সঙ্গে সঙ্গে উঠে দাঁড়াল মানিকচাঁদ, “বিশুবাবু, এসব কী ব্যাপার?”

বিশুবাবু এখন একটা রঙিন খদ্দরের পাঞ্জাবি পরে এসেছেন। ফলে তাঁর কালো রং আরও খোলতাই হয়েছে। আমতা আমতা করে উনি বললেন, “কী যে ব্যাপার…”

“আমি বলছি কী ব্যাপার,” এগিয়ে এল ইন্দ্রনাথ, “বিশুবাবু আপনার ঘর থেকে বেরনোর সময়ে হাত সাফাই করেছিলাম। রুমাল খুঁজবার অছিলায় ছোট বাক্সের বাড়তি কাচগুলোর একটা পকেটে করে এনেছিলাম। কাচটা দেখেছেন ইনি। ইনি বিখ্যাত জহুরি রামেশ্বর প্রসাদ। কাচখানা উনি আটচল্লিশ লক্ষ টাকায় কিনতে চেয়েছেন।”

ঘরের মধ্যে যেন বাজ পড়ল। প্রতিটি মানুষ থ হয়ে দেখছে ইন্দ্রনাথকে।

রামেশ্বর প্রসাদ কেশে গলা সাফ করে নিয়ে বললেন, “আটচল্লিশ লাখে কিনে বেচব সাত কোটি টাকায়।”

এবার বুঝি অ্যাটম বোমা পড়ল ঘরে। একখানা কাচের দাম সাত কোটি টাকা!

ইন্দ্রনাথ বললে, “কারণ এটা কাচ নয়, ব্লু ডায়মন্ড। ওড়িশার কালাহান্ডি, ফুলবনি আর বোলাঙ্গির জেলা থেকে বেআইনিভাবে খনি থেকে তোলা হিরে। এরকম আরও দামি পাথর ওখান থেকে বেরিয়ে গেছে নানাদিকে। মোট দাম চারশো কোটি টাকা। বিশুবাবু এইগুলিকেই কাচ মনে করে নকল জাহাজের গায়ে ফিট করে দিতেন। কাচ মনে করেই সবাই ছেড়ে দিয়েছে। কোটি কোটি টাকার পাথর এভাবে খোলাখুলি পাচার হতে পারে, কেউ ভাবতেও পারেনি।”

ঢোক গিলে বিশুবাবু বললেন, “তা হলে বাক্সভরতি হিরে-মানিক ছিল?”

“এখনও আছে। মানিকচাঁদবাবু, অত আঁকড়ে ধরবেন না, এটা থানা। দিন, এই খুললাম ডালা। জহুরিমশায় কী বলেন?”

একটার পর একটা পাথর তুলে চুলচেরা চোখে দেখলেন রামেশ্বর প্রসাদ, “সবই দামি পাথর। কোটি কোটি টাকা দাম।”

রতন দত্ত আরক্ত মুখে বললেন, “এ যে কেঁচো খুঁড়তে গিয়ে সাপ। ড্রাগস-এর মামলায় ব্লু ডায়মন্ড।”

“ড্রাগসও আছে,” বলল ইন্দ্রনাথ।

“কোথায়?”

“মৃগাঙ্ক।”

দরজার বাইরে একটা তিন ফুট লম্বা নকল জাহাজ নিয়ে দাঁড়িয়ে ছিলাম আমি। ইন্দ্রনাথের তলব শুনে ঢুকলাম ঘরে এবং ওর শেখানো কাজটা করে ফেললাম চক্ষের নিমেষে।

সুন্দর সাদা জাহাজটাকে মাথার ওপর দু’ হাতে তুলে আছড়ে ফেললাম মেঝেতে।

লাফিয়ে উঠেছিলেন বিশুবাবু। কিন্তু হাঁটু গেড়ে বসে পড়েছিল ইন্দ্রনাথ। মিশরীয় জাহাজের ধ্বংসস্তুপের মধ্যে থেকে গোটা দুই টুকরো হাতে নিয়ে উঠে দাড়াল, “আসুন রতনবাবু, দেখতেই পাচ্ছেন প্রত্যেকটা টুকরোর মধ্যে সুড়ঙ্গ রয়েছে।”

“রয়েছে।” গলা বসে গেছে রতন দত্তর।

“অর্থাৎ। তিন ফুট লম্বা জাহাজের এদিক থেকে ওদিক পর্যন্ত একটা সুড়ঙ্গ রয়েছে, যার ব্যাস দেড় ইঞ্চি।”

“হ্যাঁ”

“সুড়ঙ্গের মধ্যে সাদা গুঁড়ো ছিল, এখন মেঝেতে ছড়িয়ে পড়েছে। এই টুকরো দুটোর গর্তে এখনও রয়েছে, একটু জিভে চেখে দেখবেন?”

আঁতকে উঠলেন রতন দত্ত, “পাগল!”

“পাগল নয়, পাগল নয়। বদমাশ!” আচমকা চিৎকারে চমকে ওঠে ঘরের সবাই। চোখ ঠেলে বেরিয়ে এসেছে বিশুবাবুর। ফুলে উঠেছে রগের শিরা। ভয়ানক ক্রোধে ভয়ংকর হয়ে উঠেছে কুৎসিত মুখখানা, “ফোর টোয়েন্টি! সমস্ত ফোর টোয়েন্টি!”

“চেঁচাচ্ছেন কেন বিশুবাবু?” নিরীহ গলায় বলল ইন্দ্রনাথ। বিষম কৌতুকে নৃত্য করছে তার দুই চোখ।

“তবে কি গান গাইব? চারশো বিশের ম্যাজিক দেখাচ্ছেন?”

“চারশো বিশের ম্যাজিক! সেটা আবার কী?”

“দু’খানা ছাঁচ থেকে তৈরি জাহাজের ভেতর তো ফোঁপরা হবেই। তার মধ্যে সাদা গুঁড়ো এল কী করে?”

“আপনি ভরেননি?”

“আ-আমি ভরব ড্রাগ্‌স? জেনেশুনে?” রাগের চোটে কথা আটকে গেল বিশুবাবুর।

“সত্যিই তো, আপনি ভরতে যাবেন কেন! আপনি হলেন শিল্পী, খাঁটি শিল্পী। ও কাজটা করেছে আপনার মানিকচাঁদ।”

এই প্রথম তেড়ে উঠল মানিকচাঁদ, এতক্ষণ দাঁড়িয়ে ছিল কাঠের পুতুলের মতো, “দেখেছেন আপনি?”

নিমেষে পালটে গেল ইন্দ্রনাথের চোখ-মুখের চেহারা। উধাও হল হাসি আর কৌতুক। যেন মশাল লকলকিয়ে উঠল দুই চোখের তারায়।

কড়-কড়-কড়াত করে বুঝি বাজ ফেটে পড়ল গলার আওয়াজে, “পিশাচ! জানোয়ার! অমানুষ! এখনও লম্বা লম্বা কথা। টেনে জিভ ছিঁড়ে ফেলব আর একটি বাজে কথা বললে।”

এ যে মূর্তিমান প্রলয়! ইন্দ্রনাথের এই ভয়াল মূর্তি ঘরের আর কেউ তো কখনও দেখেনি। তাই চোখ বড় বড় করে চেয়ে আছে তার রুদ্র রূপের দিকে। মুখের ওপর সপাং করে চাবুক আছড়ে পড়লে মানুষ যেমন সিঁটিয়ে যায়, মানিকচাঁদের অবস্থা এখন সেইরকম।

কড়-কড়-কড়াত গলায় বললে ইন্দ্রনাথ, “বিস্ট! লক্ষ লক্ষ স্কুলের ছেলেমেয়েদের ড্রাগসের নেশায় ধ্বংস করছ তুমি, মানিকচাঁদ, তোমার ফাঁসি হওয়া উচিত। বিশুবাবু, মানিকচাঁদের যে ঠিকানা আমাকে দিয়েছেন, সে-নামে কোনও রাস্তা কলকাতায় নেই।”

“সে কী!” বিশুবাবু নিজেই মিইয়ে গেছেন ইন্দ্রনাথের রুদ্ররোষে।

“আপনি শিল্পী, এত খোঁজ নেওয়ার দরকারও হয়নি। কিন্তু আমি দেখেছি, স্ট্রিট ডিরেক্টরিতে ও রাস্তা নেই। আসল ঠিকানা আছে গাড়ির ব্লু-বুকে, যা থাকে গাড়ির মধ্যেই। তাই ট্রাফিক সার্জেন্টকে দিয়ে গাড়ি আনা হয়েছে থানায়। ব্লু-বুক-এর ঠিকানায় হানা দিয়ে কী পেয়েছি জানেন? কী হে মানিকচাঁদ? কী ছিল তোমার আন্ডারগ্রাউন্ড চেম্বারে?”

মানিকচাঁদ কি জ্যান্ত মড়া হয়ে গেল?

দুই চোখে অসীম ঘৃণা ছিটিয়ে বললে ইন্দ্রনাথ, “প্যাকেট প্যাকেট নারকোটিক ড্রাগ্‌স। এখান থেকে সাদা জাহাজ সেখানে পৌঁছলে ছুরি দিয়ে ঘষে খুলে আনা হয় একটা পাথর। সেই ফুটো দিয়ে ভেতরে ড্রাগস পুরে ফের পাথর বসিয়ে বন্ধ করে দেওয়া হয়। কাজটা হচ্ছে কীভাবে, তা দেখে এসেছি। নিজের চোখে। মানিকচাঁদ, আর কিছু বলার আছে?”

কলকাতা হাইকোর্টের ডিভিশন বেঞ্চের শুনানি বেরিয়ে গেল বেস্পতিবার। ছেচল্লিশশো বছরের পুরনো মিশরীয় জাহাজের নকল বানিয়ে, তার ভেতরে চোরা সুড়ঙ্গে পাচার হত নারকোটিক ড্রাগ্‌স, চোরাই পাথর লাগানো থাকত গায়ে, কাচ মনে করে কেউ খুলেও দেখেনি, খুললেই সুড়ঙ্গের ভেতর থেকে ঝরে পড়ত কেজি কেজি ড্রাগ্‌স! দিনা অ্যান্ড কম্পানির লাইসেন্স সাসপেন্ড করেছেন বিচারপতিরা। ফেঁসে গেছে মানিকচাঁদ এবং আরও অনেকেই।

ইন্দ্রনাথের তুঙ্গে এখন বেম্পতি। যেখানে গোলমালের গন্ধ পাওয়া যাচ্ছে, ডাক পড়ছে সেইখানেই।

২৮ জুন ১৯৮৯

heading1 = অম্বর তদন্ত – ষষ্ঠীপদ চট্টোপাধ্যায়

অম্বর তদন্ত – ষষ্ঠীপদ চট্টোপাধ্যায়

মধ্যরাতে হঠাৎই ঘুমটা ভেঙে গেল। এরকম মাঝে মাঝেই হয়। আমি তখন অকারণেই একটু পায়চারি করি। বাথরুমে যাই। আবার শুয়ে পড়ি। আজও ঘুম ভাঙতেই উঠে পড়লাম। দেওয়াল-ঘড়িতে রাত এখন একটা। রাখহরি একপাশে ক্যাম্পখাটে শুয়ে অঘোরে ঘুমোচ্ছে। মাত্র কয়েকমাস হল আমার কাছে এসেছে ও। সারাদিনে কত কাজই না করে। আমার এই মৌড়িগ্রামের চার কাঠার চৌহদ্দির মধ্যে ছোট্ট বাড়িটাকে কী সুন্দর ঝকঝকে তকতকে করে। রেখেছে। ওরই পরিচর্যায় বাগানের গাঁদা গাছগুলি ফুলে ফুলে ভরে আছে। আমার মতো লোকের বাড়িতে এইরকমই একজনের দরকার ছিল, পেয়েছি। এখন ওকে পেয়ে আমার অবসর সময়ও বেশ ভালই কাটে।

আমি উঠে আলো জ্বেলে বাথরুমে যাচ্ছি, এমন সময় ডোরবেলটা বেজে উঠল। থমকে দাঁড়িয়ে সাড়া নিলাম, “কে?”

“দরজাটা একবার খুলবেন?”

“কে আপনি?”

“আপনার সাহায্যপ্রার্থী।”

বালিশের তলা থেকে অটোম্যাটিকটা বার করে বললাম, “এক মিনিট।” তারপর এক টানে দরজাটা খুলতেই দেখলাম এক সুদর্শন ভদ্রলোক ক্রাচে ভর করে দাঁড়িয়ে আছেন। আমাকে দেখে হাসিমুখে বললেন, “আপনিই অম্বর চ্যাটার্জি?”

“সব জেনেই এসেছেন দেখছি। কী ব্যাপার বলুন তো?”

“বলব বলেই এসেছি আপনার কাছে। আমার বড় বিপদ।”

“আসুন, ভেতরে আসুন।”

ভদ্রলোক ভেতরে এলেন। তারপর একটা চেয়ার টেনে বসতে যেতেই আমি তাঁকে সোফাটা দেখিয়ে দিলাম। সোফায় বসেই বললেন, “জানি এইরকম সময় আমার আসাটা ঠিক হয়নি। আমি বালাশোর থেকে আসছি। আমার নাম সোমেশ্বর সামন্ত। ধৌলি এক্সপ্রেসটা রাত সাড়ে ন’টায় হাওড়ায় ঢোকবার কথা। তার জায়গায় রাত বারোটা হয়ে গেল। ভাবলাম, হাওড়া স্টেশনে রাত্রিটা কাটিয়ে ভরে আপনার কাছে আসব। কিন্তু…।”

“কিন্তু কী…?”

“কিন্তু এরই মধ্যে এমন একটা ব্যাপার হয়ে গেল যে, এখনই না এসে পারলাম না। এক গেলাস জল খাওয়াবেন?”

রাখহরি জল দিয়ে চা কিংবা কফির জন্য স্টোভ ধরাল।

সোমেশ্বর বললেন, “চাঁদিপুরের নাম শুনেছেন নিশ্চয়ই? আমি সেখানকার ছোটখাটো একটা লজের মালিক। কিছুদিন আগে আমার লজে একটি খুন হয়। ঘটনাটা এইরকম, এক নবদম্পতি কয়েকদিনের জন্য আমার লজের একটি ঘর ভাড়া নিয়েছিলেন। হঠাৎ একদিন দুটি ছেলে এসে পাশের ঘরটি ভাড়া নিল। প্রথম দিনটা কাটল ভালয় ভালয়। দ্বিতীয় দিন সন্ধেবেলা দম্পতি এসে অভিযোগ করলেন, ছেলে দুটির আচার-আচরণ নাকি ভাল নয়, এবং ওঁদের খুব উত্ত্যক্ত করছে। এই না শুনেই আমি ছেলে দুটিকে আমার লজ ছেড়ে অন্য লজে চলে যেতে বলব বলে যেই না ওপরে গেলাম, অমনি দেখি ঘরের দরজায় তালা দেওয়া। আমি অনেকক্ষণ অপেক্ষা করলাম ওদের জন্য। কিন্তু না, ওরা আর ফিরল না। সম্ভবত ভয় পেয়েই পালিয়েছে। পরদিন পুলিশ ডেকে দরজা খুলেই অবাক। দেখি সেই ছেলে দুটির একজন মৃত অবস্থায় ঘরের মেঝেয় পড়ে আছে। অপরজন উধাও।”।

“সে কী! ওদের নাম-ঠিকানা আপনার খাতায় লেখা ছিল না?”

“ছিল। পুলিশকে যখন সেই ঠিকানা দেব বলে নীচে এলাম তখন দেখলাম খাতাটাই নেই। এই ঘটনায় ওখানে বেশ চাঞ্চল্যের সৃষ্টি হল। নবদম্পতিও সেই ফাঁকে কখন যেন সুট করে কেটে পড়লেন।”

“পুলিশ বাধা দিল না?”

“না। আসলে ওঁরা ভয় পেয়েই পালিয়েছেন।”

“এমনও তো হতে পারে ওঁদেরই যোগসাজশে খুনটা হওয়ার পর ওঁরা আপনার কাছে অভিযোগ করতে গিয়েছিলেন?”

“তা হলে ওর বন্ধুটা পালাবে কেন?”

“সাজানো নাটকও তো হতে পারে? তা যাক, আপনার লজে স্টাফ ক’জন?”

“স্টাফ বলতে কিছু নেই। আমি ছাড়া চরনিয়া নামে আমার এক বিশ্বাসী কর্মচারী আছে। বহুদিনের পুরনো লোক।”

“আপনার স্ত্রী, ছেলেমেয়ে?”

“আমি ব্যাচেলার লোক। কেউ নেই আমার।”

“আপনার পা গেছে কতদিন?”

“বেশ কয়েক বছর হল। একটা মোটর দুর্ঘটনায় পা-টাকে খুইয়েছি।”

রাখহরি তখন কফি নিয়ে এসেছে আমাদের জন্য। বলল, “আগে এটা খেয়ে নিন। তারপর কথা বলবেন।”

আমরা তিনজনেই কফির পেয়ালায় চুমুক দিলাম।

আমি বললাম, “আমার খবর আপনি কার কাছ থেকে পেলেন?”

“মেজর কে. কে. ঘোষকে আপনার মনে আছে?”

“আরে! উনি আমার বিশেষ পরিচিত।”

“ওঁর মুখেই আপনার কথা শুনেছি এবং উনিই আমাকে আপনার কাছে পাঠিয়েছেন। যদি সম্ভব হয় তা হলে বন্ধুর মতো আপনি একটু আমার পাশে এসে দাঁড়ান। আমাকে সাহায্য করুন।”

“বলুন তো আপনার প্রবলেমটা কী?”

“আমার এক পুরনো শত্রু এখন আমাকে উৎখাত করবার জন্য উঠে-পড়ে লেগেছে। মোটা টাকা অফার করছে লজটি তাকে বেচে দেওয়ার জন্য। কিন্তু কোনও কিছুর বিনিময়েই ওই কাজ আমি করব না। শুধু তাই নয়, ইদানীং প্রায়ই দেখছি একটা উড়ো চিঠিতে কেউ বা কারা যেন আমার প্রাণনাশের হুমকি দিচ্ছে। কী জ্বালা বলুন তো? আপনি কি পারবেন ওই শয়তানগুলোকে শায়েস্তা করতে?”

“পারবই এমন কথা বলতে পারি না। তবে চেষ্টা করে দেখতে ক্ষতি কী?”

“শুনে সুখী হলাম। এখন আমার এই অসময়ে আসার কারণটা বলি শুনুন। আমি আপনার সঙ্গে দেখা করতে এসেছি, কেউ জানে না। চরনিয়াকে বলে এসেছি ভুবনেশ্বর যাচ্ছি বলে। আমি ভেবেছিলাম ধৌলিতে রাত সাড়ে ন’টায় নেমে আপনার সঙ্গে দেখা করব, তারপর ভোরের ট্রেনে আবার ফিরে যাব বালাশোরে। তা রাত বারোটা হয়ে গেল বলে স্টেশনে পায়চারি করছি এমন সময় লেট লতিফ ইস্পাত এক্সপ্রেস এসে ঢুকল। তারপরই এক চাঞ্চল্যকর ব্যাপার। ইস্পাত এক্সপ্রেসের ভেতর থেকে একটি দাবিদারহীন ট্রাঙ্ক নামাতেই দেখা গেল তার ভেতর এক তরুণীর মৃতদেহ। দেখেই শিউরে উঠলাম। পরিচিত মুখ। সেই তরুণী, যিনি আমার লজে খুনের ঘটনার দিন ছিলেন। সঙ্গে সেদিন স্বামী ছিল। আজ উনি একা। সেই দৃশ্য দেখেই আমি একটা ট্যাক্সি নিয়ে আপনার কাছে ছুটে এসেছি।”

সোমেশ্বরের বিবরণ শুনে আমার কপাল ঘেমে উঠল। রীতিমতো রহস্যময় ব্যাপার। বললাম, “চলুন। এখুনি আমাদের যেতে হবে।”

“এখন কোথায় যাবেন? ট্রেন তো সেই ভোরবেলায়?”

“ভোরের আর দেরি কত? এখনই তো দুটো বাজে। এখনও গেলে হয়তো তরুণীর লাশটাকে দেখতে পাব।”

“চলুন তবে।”

রাখহরির হাতে ঘরের দায়িত্ব দিয়ে সোমেশ্বরকে নিয়ে সোজা চলে এলাম হাওড়া স্টেশনে। ওখানে আমার এক পরিচিত পুলিশ অফিসারের সাহায্য নিয়ে বেশ ভাল করে দেখলাম তরুণীকে। বললাম, “এ তো রীতা পারিয়াল।”

সোমেশ্বর বললেন, “আপনি চেনেন মেয়েটিকে?”

“আলাপ না থাকলেও বিলক্ষণ চিনি। চমৎকার অভিনয় করে মেয়েটি। কখনও শখের থিয়েটারে। কখনও সিনেমায় পার্শ্ব চরিত্রে। অনেকেই চেনে।”

আমি তখনই লোকাল থানায় আমার বন্ধু অফিসারকে ফোন করে জানালাম ব্যাপারটা। উনি সঙ্গে সঙ্গে ছুটে এলেন। তারপর ডেডবডি দেখে বললেন, “হ্যাঁ, এ তো সেই মেয়েটিই। আমাদের পুলিশ ক্লাবেও অভিনয় করেছিল একবার। ওর বাড়িও আমি চিনি। চলুন তো যাই।”

পুলিশের জিপেই আমরা শালকিয়ার একটি বাড়িতে এসে দরজায় ধাক্কা দিলাম। যিনি এসে দরজা খুললেন তাঁকে দেখেই তো আমাদের চক্ষুস্থির। দেখলাম, স্বয়ং রীতা পারিয়াল আতঙ্কিত মুখে আমাদের দিকে তাকিয়ে আছেন। বললেন, “ব্যাপার কী ভাই! আপনারা?”

বললাম, “কিছুমনে করবেন। না। এমন একজন তরুণীর মৃতদেহ আজ আমরা দেখেছি, যার সঙ্গে আপনার চেহারার হুবহু মিল আছে। তাই ছুটে এলাম খোঁজখবর নেব বলে। ঈশ্বরের ইচ্ছায় আপনি ভাল থাকুন, এই কামনা করি।”

“আপনারা যে আমাকে বোনের মতো স্নেহ করেন সেজন্য ধন্যবাদ।”

আমরা যখন তাঁর ঘুম ভাঙানোর জন্য ক্ষমা চেয়ে লজ্জিত হয়ে ফিরে আসছি তখন হঠাৎ কী মনে হতেই আবার ফিরে গিয়ে বললাম, “আচ্ছা, আপনার কোনও অ্যালবাম আছে? যা থেকে আপনার দু’-একটা ছবি আমরা পেতে পারি?”

“নিশ্চয়ই পারেন।” রীতা আমাদের বসিয়ে রেখে তাঁর অ্যালবামটা দিতেই আমরা ছবির জন্য পাতা ওলটাতে লাগলাম। বেশিরভাগই অভিনয়ের ছবি। হঠাৎ একটি ছবি দেখে চেঁচিয়ে উঠলেন সোমেশ্বর, “ওই। ওই তো সেই ভদ্রলোক। এঁর ছবি এখানে কী করে এল?”

রীতা বললেন, “আপনি কার কথা বলছেন?”

“আপনি কি এঁকে চেনেন?”

“কেন চিনব না? ইনি অশোক রায়। আমাদের ইউনিটের একজন ছিলেন। বিরাট বিজনেসম্যান। এখন অবশ্য লাইন ছেড়ে দিয়েছেন।”

সোমেশ্বর বললেন, “যিনি খুন হয়েছেন তিনি এঁরই স্ত্রী। আচ্ছা, একটু মনে করে দেখুন তো আপনার মতো দেখতে আপনার আর কোনও আত্মীয়া আছেন কি না?”

“আমার কেউ নেই। মা ছিলেন। বছর দুই আগে গত হয়েছেন।”

আমার মনে হল উনি কী যেন চেপে যাচ্ছেন। তাই বললাম, “ঠিক আছে। আজ আর আপনাকে বেশি বিরক্ত করব না। আপাতত অ্যালবামটাই আমরা নিয়ে যাচ্ছি। কয়েকদিনের মধ্যেই অবশ্য ফেরত পেয়ে যাবেন। আজ আমরা আসি। সহযোগিতার জন্য ধন্যবাদ।”

আমি বাইরে এসে পুলিশ অফিসার বন্ধুটিকে বললাম রীতার দিকে একটু নজর দিতে। যাতে কোনওরকমেই এখান থেকে ও পালিয়ে না যায়। তারপর আমাকে সাহায্যের জন্য ওঁকে কী কী করতে হবে তা একটু আড়ালে গিয়ে জানিয়ে দিলাম। সোমেশ্বর টিকিট কেটে আনলেন। আমরা দু’জনে মুখোমুখি দুটি জানলার ধার দেখে বসলাম ধৌলি এক্সপ্রেসে। পাঁচটা পঞ্চাশ মিনিটে ট্রেন ছাড়ল।

ধৌলি এক্সপ্রেস বালাশোরে পৌঁছল সকাল সাড়ে ন’টায়। পরিকল্পনা অনুযায়ী সোমেশ্বর তাঁর এক বন্ধুর বাড়িতে চলে গেলেন। যাওয়ার আগে ফোন নম্বরটা দিতে ভুললেন না অবশ্য। আমিও একটা অটো নিয়ে চলে এলাম চাঁদিপুর। সেখানে সোমেশ্বর সামন্তর লজ খুঁজে বার করতে আমার একটুও অসুবিধে হল না। চরনিয়া লজের দায়িত্বেই ছিল। আমি গিয়ে তাকে বললাম, “তোমাদের এই লজের মালিক আমার ছেলেবেলার বন্ধু। তাই এখানে এসেছি তার সঙ্গে গল্প করে কয়েকদিনের ছুটি কাটাতে। কোথায় তিনি?”

চরনিয়া বলল, “বাবু তো এখানে নেই। ভুবনেশ্বর গেছেন। একটু বেলায় ফিরবেন। কিন্তু আমি তো আপনাকে চিনি না। তাই ডিপোজিটের টাকা আপনাকে অগ্রিম দিতে হবে। এরপর বাবু এসে যা ব্যবস্থা করবার করবেন।”

আমি ওর হাতে একশো টাকার একটা নোট তুলে দিলাম। শুধু তাই নয়, সারাদিন ধরে নানাভাবে আলাপ জমাতে লাগলাম ওর সঙ্গে। কিছুদিন আগে যে খুনের ঘটনা ঘটেছিল, সে-ব্যাপারেও জিজ্ঞাসাবাদ করলাম। ওকে আমি এমনভাবে হাত করে নিলাম যে, আমার উদ্দেশ্যটা বুঝতেই পারল না ও। সারাটা দিন গেল। সন্ধের সময় বললাম, “কই হে! তোমার বাবু তো এলেন না?”

চরনিয়ার মুখ শুকিয়ে গেল। বলল, “কী জানি? এমন তো কখনও হয় না। ওঁর পিছনে কী যে ষড়যন্ত্র হচ্ছে…।”

এমন সময় হঠাৎ ওকে অবাক করে সোমেশ্বরকে লেখা সেই প্রাণনাশের হুমকি দেওয়া একটা চিঠি বার করে বললাম, “কী ব্যাপার বলো তো? আমার ঘরের ভেতর থেকে এই চিঠিটা পেলাম। এসব কী?”

চরনিয়া কেমন যেন সন্দেহের চোখে তাকাল আমার দিকে। বলল, “ঘরের ভেতর থেকে পেলেন?”

“হ্যাঁ। এইমাত্র।”

“ওটা আমাকে দিন।”

চিঠিটা আমি দিয়েই দিলাম ওর হাতে। তারপর পঞ্চাশ টাকার একটা নোট ওকে দিয়ে বললাম, “শোনো, আমাদের দু’জনের খাবারের ব্যবস্থা করো। আর একটু চায়ের ব্যবস্থা করো দিকিনি, গল্প করতে করতে খাই দু’জনে।”

চরনিয়া চলে গেল। তারপর যখন রাতের খাবার আর চা নিয়ে ওপরের ঘরে এল আমি তখন খুঁটিয়ে খুঁটিয়ে অ্যালবামটা দেখছি। চরনিয়া সেদিকে তাকিয়ে বলল, “এসব ছবি আপনার কাছে কী করে এল বাবু?”

“কেন? তুমি কি চেনো এদের? দ্যাখো তো, এর ভেতরে কাউকে তুমি চিনতে পারো কি না?”

আমি দেখলাম কেমন যেন ভয়ে ভয়ে একটি নাট্যমঞ্চের স্ক্রিনের পাশে দাঁড়িয়ে থাকা একটি ছেলের ছবির দিকে একদৃষ্টে চেয়ে আছে ও। সেদিকে তাকিয়ে দু’ চোখের পাতা পড়ছে না।

বললাম, “চেনো নাকি ওকে?”

চরনিয়ার মুখ সাদা হয়ে গেল। বলল, “চিনি। গোরাবাবু। আপনি যে ঘরে আছেন এই ঘরেই ও খুন হয়েছিল।”

এবার আমি ওকে রীতার ছবিটা দেখালাম, “এঁকে চিনতে পারো?”

“পারি।”

“এই ভদ্রলোককে?”

“এঁদের দু’জনকেই চিনি৷ কিন্তু এসব ছবি আপনার কাছে কী করে এল? তা ছাড়া ওই চিঠিটাও তো এ-ঘরে পড়ে থাকবার নয়। সত্যি করে বলুন তো, আপনি কে?”

“তোমার বাবুর বন্ধু।”

চরনিয়া কোনওরকমে চা খেয়ে ওর খাবার নিয়ে চলে যাওয়ার পর আমি অনেকক্ষণ জানলার ধারে দাঁড়িয়ে সমুদ্র দেখলাম। তারপর একসময় খেয়েদেয়ে ডিম লাইটটা জ্বেলে রেখে চুপিসারে বাইরে এসে বাড়িটার দিকে চেয়ে সেই ঝাউবনের ছায়া-অন্ধকারে চুপচাপ বসে রইলাম। মাথার ওপর তারার আকাশ। শুধু সমুদ্রের ভয়ংকর গর্জন ছাড়া আর কিছুই শোনা যাচ্ছে না এখানে। প্রায় ঘণ্টাদুয়েক বসে থাকার পর একসময় দেখলাম একজন দীর্ঘ উন্নত বলিষ্ঠ চেহারার লোক সেই লজের দিকে দ্রুত এগিয়ে চলেছে। আমি বেড়ালের মতো সন্তর্পণে পিছু নিলাম তার। লোকটি কোনও দিকে না তাকিয়ে নির্ভয়ে এগিয়ে চরনিয়ার দরজায় টোকা দিল। চরনিয়া দরজা খুলে বেরিয়ে আসতেই বলল, “ওই লোকটা কে রে! অনবরত ওকে নিয়ে ঘুরছিস, কী ব্যাপার?”

“উনি তো বলছেন, উনি নাকি বাবুর বন্ধু। তবে খুবই সন্দেহজনক। ওঁর কাছে একটা অ্যালবাম রয়েছে দেখলাম। তাতে খুকুদিদিমণির ছবি। সেই যে ছেলে দুটিকে খুন করা হল তাদেরও একজনের ছবি। আমার কিন্তু খুব ভয় করছে। আমি আর এসবের ভেতরে নেই। তা ছাড়া সেদিন যে চিঠিটা আপনি বাবুকে দিয়েছিলেন সেই চিঠিটাও দেখছি ওঁর হাতে। উনি বললেন, আজই নাকি ওই ঘর থেকে পেয়েছেন। কিন্তু আজ তো বাবু নেই। আপনিও কোনও চিঠি দেননি। তা হলে?”

লোকটি একটু গম্ভীর হয়ে বলল, “মনে হচ্ছে এ নিশ্চয়ই পুলিশের লোক। খুব সাবধান। বেঁফাস কথা একদম বলবি না।”

“না। কিন্তু বাবু এখনও ফিরলেন না কেন?”

“কী করে জানব? তবে লোকটার দিকে নজর রাখিস। ভোরবেলা নিশ্চয়ই সি- বিচে বেড়াতে যাবে? তুই সঙ্গে থাকবি। পারলে রাত্রি তিনটে নাগাদ ডেকে তুলবি ওকে। তারপর যা করবার আমিই করব।”

“আপনি কি শেষকালে পুলিশ মার্ডার করবেন?”

“প্রয়োজনে করতে হবে বইকী। আমার কথামতো না চললে তোরও পরিণাম ওই হবে।”

লোকটা চলে গেল। আমিও ওকে যেতে দিলাম। তারপর আবার ঝাউবনে এসে একটা দেশলাই জ্বালতেই দু’জন সাদা পোশাকের পুলিশ এগিয়ে এল আমার দিকে। বললাম, “রাত্রিশেষে একটু সজাগ থেকো তোমরা। একটা কিছু ঘটতে পারে। কতজন আছ, তোমরা?”

“আপাতত দশজন আছি।”

“এতেই হবে।”

আমি চরনিয়ার ঘরের দিকে এগোলাম। তারপর টকটক করে দরজায় টোকা দিতেই বেরিয়ে এল চরনিয়া, “আবার কী!” বলে আমাকে দেখেই যেন ভূত দেখার মতো চমকে উঠল, “এ কী! আপনি?”

“হ্যাঁ। ঘুম আসছে না। তাই চলে এলাম তোমার কাছে। চলো-না একটু সমুদ্রের ধার থেকে ঘুরে আসি?”

“এখন আমি যেতে পারব না বাবু, ঘুম পাচ্ছে।”

“তা হলে আমার ঘরেই এসো। গল্প করি।”

“না, ঘুম পাচ্ছে।”

“আসতে বলছি এসো।”

চরনিয়া ভয় পেয়ে বলল, “আপনি কে বাবু?”

“তোমার বাবুর বন্ধু।”

“আপনি এখানে কেন এসেছেন?”

“এই লজটা কিনতে। কিনতে ঠিক নয়, এখন আমি এটা কিনেই ফেলেছি। তোমার বাবু ভুবনেশ্বরে গেছেন এটি আমাকে বিক্রি করবেন বলে। এতক্ষণে হয়তো রেজিস্ট্রিও হয়ে গেছে।”

“তার মানে আপনি এখন এই লজের মালিক? কত টাকায় কিনলেন?”

“আড়াই লাখে কিনেছি।”

“কিন্তু বাবু তো চার লাখ টাকাতেও এই লজ শ্যাম বিশোয়ালকে দিতে চাননি।”

“সেটা ওঁর ব্যাপার।”

“যদি কিনে থাকেন তা হলে আপনি ভুল করেছেন বাবু। শ্যাম আপনাকে কিছুতেই এখানে থাকতে দেবে না। হয়তো আপনিও খুন হবেন।”

“সে কী! আমার অপরাধ?”

“ওর মুখের গ্রাস আপনি কেড়ে নিয়েছেন।”

আমি ভয় পাওয়ার ভান করে বললাম, “দোহাই চরনিয়া। সব কথা তুমি আমাকে খুলে বলো। তোমার বাবু আমাকে কিছুই না জানিয়ে বেচে দিয়েছেন। দরকার নেই আমার লজ কিনে। তোমার শ্যাম বিশোয়াল যদি আমাকে চার লাখ টাকা দেয় তো এই লজ আমি ওকেই দিয়ে দেব। তবুও তো দেড় লাখ টাকা প্রফিট হবে আমার।”

চরনিয়া বলল, “সেটা যদি আপনি করেন তা হলে বুদ্ধিমানের কাজ করবেন।”

“এসো তা হলে আমার ঘরে। তোমার মুখে সব শুনি। একটু আলোচনাও করি। তবে তুমি যখন এতই উপকার করলে আমার, তখন বিশ-পঁচিশ হাজার টাকা দালালি হিসেবে তোমাকেও দেব আমি। কিন্তু আগাগোড়া কীসব ব্যাপার আমাকে খুলে বলো দিকিনি?”

চরনিয়া টাকার লোভে ভাল-মন্দ বিচার না করেই উঠে এল আমার ঘরে। তারপর বলল, “পঁচিশ হাজার টাকা যদি আপনি আমাকে দেন তা হলে আমি আর এ-দেশেই থাকব না। সম্বলপুরে আমার পৈতৃক ভিটেয় চলে যাব। তবে একটা কথা, আপনি যেন ভোরবেলা ভুলেও বেরোবেন না ঘর থেকে। শ্যাম বিশোয়াল আপনাকে মারবার জন্য ওত পেতে বসে আছে। ওর ধারণা আপনি পুলিশের লোক। আমিও কিন্তু তাই ভেবেছিলাম।”

“বলো কী! তা বারণ যখন করছ তখন বেরোব না। এখন খুলে বলো তো সব শুনি, কীভাবে কী হল?”

চরনিয়া এলেও আমি বড় আলো জ্বাললাম না। ডিম লাইটই জ্বলতে লাগল। ও বলতে শুরু করলে আমিও একমনে সব শুনতে লাগলাম। ও বলল, “এই শাম বিশোয়াল হল একজন কুখ্যাত ব্যক্তি। যত রকমের খারাপ কাজ সবই ও করে থাকে। এখন ওর মাথায় চেপেছে সিনেমার প্রোডিউসার হওয়ার। কয়েকটি ওড়িয়া ছবিতে অংশও নিয়েছে। ওর ইচ্ছে সমুদ্রের ধারে বাবুর এই বাড়িটা কেনে এবং এখানে ওর কাজকর্ম করে। আসলে এই বাড়ি এবং এখানকার লোকেশন তো শুটিং স্পট হিসেবে আইডিয়াল। বাবু কিন্তু ওর প্রস্তাবে একদম সায় দেন না। শ্যামও টাকার পর টাকা অফার করতে থাকে। বাবুও তাকে প্রত্যাখ্যান করতে থাকেন।”

“কারণটা কী?”

“প্রথমত, জায়গাটা বাবুরও পছন্দসই। দ্বিতীয়ত, শ্যামের সঙ্গে শত্রুতা। বাবুও তো একসময় খুব একটা ভালমানুষ ছিলেন না। জানি আমি সবই। ওয়াগন ব্রেকারদের লিডার ছিলেন। শেষমেশ একবার পুলিশের তাড়া খেয়ে পালাতে গিয়ে মালগাড়ির চাকায় একটা পা-ই খোয়াতে হল।”

“ওঁর পা তা হলে মোটর অ্যাক্সিডেন্টে বাদ যায়নি।”

“না। সেই দুর্ঘটনার পর বাবু সেইসব পাপের টাকা নিয়ে এখানে লজ করে ভালমানুষটি সেজে বসে আছেন।”

“কিন্তু এর সঙ্গে ওই দুটি ছেলের খুন হওয়ার কারণটা কী? আমি অবশ্য জানতাম একটি ছেলে।”

“সবাই তাই জানে। কিন্তু আমি জানি সে রাতে খুন হয়েছিল দুটো। গোরাবাবু আর কালাবাবু। আসলে ওই যে খুকুদিদিমণির ছবি দেখালেন তখন, ওঁরা হলেন যমজ বোন। ওঁরা দু’বোনে ছোটবেলায় চমৎকার লব-কুশের অভিনয় করত। আমি আগে কটকের জ্ঞানমঞ্চে দরোয়ানের কাজ করতাম তো। তা সেই জ্ঞানমঞ্চ উঠে গেলে এখানে এই বাবুর কাছে এসেছি।”

“তারপর বলো।”

“এইবার মেয়ে দুটি বড় হলে খুকুদিদিমণিরই কদর হল এখানে সবচেয়ে বেশি। মেয়ে হিসেবেও খুকুদিদিমণি অত্যন্ত ঠান্ডা প্রকৃতির। তা রীতাদিদির খুব অভিমান হল তাই নিয়ে। উনি কলকাতা চলে গেলেন। এ ছাড়া অন্য কোনও অভ্যন্তরীণ ব্যাপারও ছিল বোধহয়। তাই দু’বোনের মধ্যে মুখ দেখাদেখিও বন্ধ হয়ে গেল। ওদের বাবা-মা দু’মেয়ের কাছে দু’ প্রান্তে থাকতেন। তাঁরাও কেউ বেঁচে নেই আর।”

“তোমার বাবু এঁদের চিনতেন?”

“বোধহয় চিনতেন না। না হলে খুকুদিদিমণি যখন বিয়ের পর আমাদের লজে কয়েকদিনের জন্য এলেন তখন কথাবার্তায় বুঝতে পারতাম। কিন্তু আমি চিনেছিলাম। বাবুর সঙ্গে অবশ্য ওঁর বিষয়ে কোনও আলোচনা হয়নি আমার। সে যাই হোক। খুকুদিদিমণি ইদানীং বেশ কিছুকাল অভিনয় জগৎ থেকে বিদায় নিয়েছিলেন। চাঁদিপুরের মাটিতে পা দিতেই শ্যামের চোখে পড়ে যান উনি। শ্যাম বারবার ওঁকে অনুরোধ করে তার নতুন ছবিতে কাজ করবার। খুকুদিদিমণি বা ওঁর স্বামী কেউই রাজি হন না। শ্যাম তখন গোরা ও কালাকে ওঁদের পিছনে লাগিয়ে দেয়। ওরা এসে এই লজেই ওঠে। এবং অনেক করে বোঝাতে থাকে দু’জনকে।”

“গোরা কালা কে?”

“ওরাও ওই জ্ঞানমঞ্চে কাজ করত। স্ক্রিন টানত ওরা। দিদিমণিও ওখানে অভিনয় করতেন। রামায়ণে সীতা, কৃষ্ণলীলায় রাধা হতেন। তা ওদের গায়ের রং ফর্সা আর কালো ছিল বলে ওইরকম নাম। ওরা দু’জনেই অনেক বুঝিয়েও যখন হার মেনে গেল, শ্যাম তখন খুকুদিদিমণিকে খুন করবার মতলব দিল ওদের। এই নিয়েই মতান্তর। ওরা বলল, যাকে আমরা চিরকাল দিদির মতো শ্রদ্ধা করেছি তার গায়ে হাত দেব? দরকার হলে তোমাকেই খতম করে দেব আমরা। তারই পরিণাম হল এই। গোরাকে মুখে চট চাপা দিয়ে শ্বাসরুদ্ধ করে মারল শ্যাম। আর কালাকে ছুরি মারল ওর দলের লোকেরা। কালার লাশ ঝাউবনের বালিতে পোঁতা আছে। শ্যামের নজর এড়িয়ে এই কথাটা খুকুদিদিমণিকে বলেই ওদের পালিয়ে যেতে সাহায্য করেছিলাম আমি।”

“খুব ভাল কাজ করেছ। কিন্তু তোমার শ্যাম বিশোয়াল যেভাবে খুনের পর খুন করে তাতে তোমার বাবুকে এতদিন বাঁচিয়ে রাখল কী করে?”

“আসলে বাবুকে খুন করলে সবাই তো আগে ওঁকেই ধরবে। তা ছাড়া সে-কাজ করলে এই বাড়িটা কিনবে কার কাছ থেকে?”

“শ্যামের ব্যাপারে বাবুকে কখনও কিছু বলেছ তুমি?”

“না। বাবু মাথা গরম করে কখনও যদি বলে দেন শ্যামকে তা হলে আমি খুন হয়ে যেতাম। তবে এটা ঠিক, এ-বাড়ি একান্ত না পেলে বাবুকে খুন ও করতই। তাই তো বাবু ফিরছেন না দেখে ভয় হচ্ছিল আমার।”

“এবার তোমাকে একটা কথা বলি, তুমি কি জানো তোমার ওই খুকুদিদিমণিকেও খুন করা হয়েছে?”

শিউরে উঠল চরনিয়া, “সত্যি বলছেন? এ তা হলে ওই শয়তানেরই কাজ। শ্যাম বিশোয়াল ছাড়া এ-কাজ আর কেউ করেনি।”

আমি এবার একটু কঠিন গলায় বললাম, “এতক্ষণ তুমি আমাকে যা যা বললে তা আদালতে দাঁড়িয়ে বলতে পারবে?”

“পারব। কেননা আমি বুঝতে পেরেছি আমি নিজের জালেই নিজে জড়িয়ে গেছি। আপনি নিশ্চয়ই পুলিশের লোক। আর আমাকে ধোঁকা দিতে পারবেন না। তবে জেনে রাখুন, আদালতের চৌকাঠ পর্যন্ত ওরা আমাকে পৌঁছতে দেবে না।” বলে উঠে দাঁড়ানোর সঙ্গে সঙ্গেই একটা গুলি এসে লাগল ওর বুকে।

মুহূর্তের অন্যমনস্কতায় জানলাটা খুলে রেখে কী ভুলই না করেছিলাম। এরপর সিঁড়িতে দুড়দাড় শব্দ। আমি বড় আলোটা জ্বেলে দরজা খুলে বাইরে এসেই দেখি আততায়ী ধরা পড়েছে সাদা পোশাকের পুলিশের হাতে।

চরনিয়ার মরদেহ পুলিশের লোকেরা সরিয়ে নিয়ে গেল। শুধু শ্যাম নয় পালাতে গিয়ে ধরা পড়ল ওর দলের আরও দু’জন। সে রাতটা যে কীভাবে কাটল তা বলে বোঝানো যাবে না।

পরদিন সকালে ফোন করলাম সোমেশ্বরকে। উনি এলেন। আমার বক্তব্য লিখে ফেললাম পুলিশকে দেওয়ার জন্য। শ্যাম বিশোয়ালও চাপের মুখে সব কথাই স্বীকার করল। এমনকী প্রতিশোধ নেবার জন্য ওই তরুণী-হত্যার কথাও অস্বীকার করল না। খবর পাঠালাম রীতা পারিয়ালের কাছে। আর তীব্র ভর্ৎসনা করলাম সোমেশ্বরকে। বললাম, “নেহাত মেজর ঘোষের নাম করেছিলেন তাই। না হলে মিথ্যে পরিচয় দেওয়া বার করে দিতাম আপনার। আপনার মতো একজন ওয়াগন ব্রেকারের খুন হওয়াটাই দরকার ছিল। আপনার সংস্পর্শে না থাকলে চরনিয়াটাও মরত না।”

সোমেশ্বর মাথা হেঁট করলেন। আমি কোনও কথা না বলে নীচে নেমে এলাম। আমার কাজ শেষ। এবার পুলিশের কাজ পুলিশ করুক।

১৮ সেপ্টেম্বর ১৯৯১

অলংকরণ: দেবাশিস দেব

heading1 = পোড়োবাড়ির রহস্য – নলিনী দাশ

পোড়োবাড়ির রহস্য – নলিনী দাশ

সেদিন যা সাংঘাতিক ভয় পেয়েছিলাম, মনে পড়লে এখনও বুক ঢিপঢিপ করে, হাত-পা হিম হয়ে আসে। ভূতের সন্ধানে হানাবাড়িতে ঢুকে শেষে গুন্ডার কবলে পড়ব, এমন আশঙ্কা করিনি, কিন্তু তাই-ই ঘটল। প্রাণ নিয়ে যে অক্ষত ফিরতে পেরেছিলাম, সেটাই যথেষ্ট। আমরা তিনটি স্কুলের মেয়ে, আমাদের সঙ্গে আছে কেবল এক-একটা লাঠি আর একটামাত্র ছুরি। গুন্ডাদের কাছে নিশ্চয় বন্দুক, পিস্তল, ছোরা, বোমা—আরও কত কিছুই আছে! কী করি, এখন কী যে করি? পালাবার পথ বন্ধ দেখে আমরা পা টিপে টিপে ভাঙা সিঁড়ি দিয়ে ছাদে উঠলাম, বটগাছের ঝুঁকে পড়া ডাল-পাতার আড়ালে মার্টিতে উপুড় হয়ে শুয়ে পড়লাম। সংখ্যার ওরা ক’জন ছিল জানি না, পায়ের শব্দ আর কথাবার্তা শুনে মনে হয়েছিল অন্তত তিনজন। একজন বিশ্রী ফ্যাঁসফেসে গলায় কী বলছিল, আর একজন সরু গলায় ক্যানক্যান করে যেন কৈফিয়ত দিচ্ছিল। তৃতীয়জনের প্রচণ্ড রাগী হেঁড়ে গলা। কিন্তু একজনেরও কথা স্পষ্টভাবে শুনতে পাইনি।

এর পরেই ওদের সিঁড়ি দিয়ে ওঠার পায়ের শব্দ শুনলাম। কী হবে! নন্দা নিঃশব্দে কাঁদতে শুরু করল আর অরু বরফের মতো ঠান্ডা হাতে আমার হাত চেপে ধরল। আমারও প্রাণ ওষ্ঠাগত, গলা শুকিয়ে গেছে! নন্দা ফিসফিসিয়ে বলল, “আমাদের খুন করলেও কেউ টের পাবে না।”

অরু মুখে সাহস দেখিয়ে কানে কানে বলল, “গায়ের জোরে তো ওদের সঙ্গে পারব না, বুদ্ধির জোরে পালাতে হবে।”

রুদ্ধশ্বাস আতঙ্কে অপেক্ষা করতে লাগলাম, এই বুঝি ওরা হানা দেয়। কিন্তু আশ্চর্য, ওরা ছাদ পর্যন্ত এল না। সিঁড়ি বেয়ে ওঠার শব্দ শুনলাম, কিছু খুটখাট শব্দ পেলাম, তারপর সব চুপচাপ! কিছুক্ষণ পরে মনে হল যেন নীচে নেমে যাওয়ার শব্দ পেলাম। আবার কিছুক্ষণ সাড়াশব্দ নেই। নন্দা কাঁপা গলায় বলল, “ওরা মানুষ তো? এটা কি সত্যিই হানাবাড়ি? ওদের পায়ের শব্দ, কথা বলার আওয়াজ শোনা যায় কিন্তু চোখে দেখা যায় না।”

অরু আর আমি অবশ্য ভুতে বিশ্বাস করি না, আমাদের মনে হয়েছিল ওরা গুন্ডা, তাই ভয় পেয়েছিলাম।

এই গল্পটা ঠিকভাবে বুঝতে হলে আমাদের পরিচয় জানা দরকার। আমরা তিন বন্ধু, নন্দা, অরু আর আমি (মিতু)— সুনন্দা, অরুন্ধতী আর মিতালি— ছেলেবেলা থেকে দক্ষিণ কলকাতার এক নামী স্কুলে একসঙ্গে পড়ি। আমরা অ্যাডভেঞ্চারের গল্প পড়তে খুব ভালবাসি, কিন্তু একসঙ্গে কোনও অ্যাডভেঞ্চার করবার সুযোগ আগে পাইনি, কারণ আমরা থাকতাম নিউ আলিপুরে, নন্দারা পার্ক সার্কাসে আর অরুরা দক্ষিণ কলকাতার উপকণ্ঠে, এই পাড়ায়। সম্প্রতি নন্দার আর আমার বাবা এই পাড়ায় পাশাপাশি দুটো ফ্ল্যাট কিনেছেন, গতকাল আমরা এখানে চলে এসেছি। এর মধ্যেই অরুদের বাড়ি যাওয়া-আসা হয়ে গেছে, আর একসঙ্গে বেড়াবার অনেক প্ল্যান করে ফেলা হয়েছে। আগামীকাল, রবিবার সকালে অরু পাড়ার সব ইন্টারেস্টিং জিনিস চিনিয়ে দেবে বলেছে।

এর মধ্যে অরুদের বাড়ি থেকে ফেরার পথে এই বিপত্তি। সন্ধ্যায় হঠাৎ লোডশেডিং হয়ে আমাদের কেমন যেন দিকভ্রম হল। আচমকা একটা লোক আমাদের পথ আটকে ভাঙা গলায় চিৎকার করে বলল, “যাস না, যাস না বলছি! বিপদে পড়বি, সাংঘাতিক বিপদ!”

নন্দা বেজায় ভিতু। মৃদু আর্তনাদ করে আমাকে জড়িয়ে ধরল। কানে কানে বলল, “এগিয়ে কাজ নেই, চল, অরুদের বাড়িই ফিরে যাই।”

আমিও প্রথমে একটু হকচকিয়ে গিয়েছিলাম। কিন্তু, বাড়ির কাছে এসে ফিরে যাওয়াটা বোকার মতো কাজ হবে। বুড়োকে বললাম, “কোথাও যাচ্ছি না, বাড়ি ফিরছি।” একটু যেন ঠান্ডা হয়ে বুড়ো বলল, “বেশ, বেশ, তাড়াতাড়ি বাড়ি যা!”

ব্যাপারটা কী? পাগল নাকি? তাড়াতাড়ি এখান থেকে সরে পড়াই ভাল। পাগলে কী করে-না-করে বিশ্বাস নেই! ঠিক তখনই আলো এসে গেল, লোকটাকে ভাল করে দেখে নিলাম, কাঁচাপাকা ঝাঁকড়া চুল, লাল-কালো চকরাবকরা চাদর গায়ে।

রবিবার সকালেই অরুর সঙ্গে বেরোলাম। আমাদের বাড়ির সামনের রাস্তাটা নতুন আর বেশ চওড়া। দু’ ধারের বাড়িগুলোও প্রায় সবই নতুন। পশ্চিমে একটু এগোলেই অনেক দোকানপাট, ব্যাঙ্ক, পোস্ট অফিস, এইসব। পুবে গিয়ে রাস্তাটা সরু হয়ে গেছে, ওটা পুরনো পাড়া, ওখানেই অরুদের বাড়ি। আমাদের বাড়ির কাছ দিয়ে দক্ষিণে একটা কাঁচা রাস্তা গেছে, তার ধারে অনেক খালি জমি, গাছপালা আর ডোবা-পুকুর আছে। মোড়ের মাথায় একটা মস্ত ঝাঁকড়া তেঁতুলগাছ, তার তলায় বেশ আড্ডা জমেছে দেখলাম, একটা লোক বসে তোলা-উনুনে চা করছিল। ক’টা ইটের ওপর ফেলা একটা নারকোল গাছের গুঁড়িতে বসে দু’-চারটি লোক চা খাচ্ছিল। সেই বুড়োকে আবার দেখলাম, আবার সে ভাঙা গলায় বলে উঠল, “যাস না, সাংঘাতিক বিপদে পড়বি।”

দিনের আলোয় নন্দা ভয় পেল না। অরু ফিসফিস করে বলল, “কমবয়সি মেয়ে দেখলেই লোকটা তাদের সাবধান করে দেয়।” ‘বুড়ো’ বলেছি বটে, কিন্তু লোকটির বয়স বোঝার কোনও উপায় নেই। চল্লিশ-পঞ্চাশ বা ষাট-সত্তর যা হোক হতে পারে। রোগা শুঁটকো চেহারা, কাঁচাপাকা এলোমেলো চুল, মুখে কয়েকদিনের না কামানো দাড়ি-গোঁফ। আজ তার গায়ে ছিল একটা খুব ময়লা সবুজ চাদর।

আমরা তেঁতুলতলা ছাড়িয়ে আরও দক্ষিণে চললাম। ডানদিকে গাছপালা আর বাঁদিকে পেলাম কিছুটা ফাঁকা জমি। তারপর বাঁয়ে একটা মজা পুকুর আর ডানদিকে পাঁচিল-ঘেরা একটা পোড়োবাড়ি। আরও দূরে ডানদিকে পাঁচিল-ঘেরা আমবাগান আর বাঁয়ে অনেকটা খালি জমি। দূরে অনেক নতুন বাড়ি উঠছে দেখলাম। বেশিদিন এসব জমি আর ফাঁকা থাকবে না।

পোড়োবাড়ির চারধারে ঘন জঙ্গল দেখে আমরা অবাক। অরু বলল যে বাড়িটা কার কেউ জানে না, সবাই বলে যে ওটা হানাবাড়ি। নন্দা ভয় পেয়ে বলল, “তা হলে এখানে আবার দাঁড়ালি কেন? ভূতপ্রেত থাক বা না থাক, ওই বাড়িতে নিশ্চয় দেদার সাপ আছে। পা চালিয়ে সামনে এগোই চল।”

অরুর অনেকদিনের শখ যে, ওই হানাবাড়িতে ঢুকে দেখবে কী আছে। আমি বললাম, “অ্যাডভেঞ্চার করতে হলে তো এখানেই এবং আজকেই শুরু করা যায়।”

নন্দা বলল, “যাস না রে। ও-বাড়িতে নিশ্চয় কোনও রহস্য আছে, আমি মাঝরাতে ওখানে আলো জ্বলতে দেখেছি।”

আমরা তার কথা হেসেই উড়িয়ে দিলাম, “গুল মারিস না, তুই মাঝরাতে হানাবাড়িতে গিয়েছিলি বললেই বিশ্বাস করব?”

নন্দা বেগে বলল, “যেতে হবে কেন? আমাদের বাড়ির দক্ষিণের বারান্দা থেকে তো এখানটা স্পষ্ট দেখা যায়।”

আমাদেরও ততক্ষণে রোখ চেপে গেছে। নন্দাকে বুঝিয়ে সুঝিয়ে নিয়ে তিনজনে হানাবাড়ির ভাঙা পাঁচিলের ফোকর দিয়ে ঢুকলাম। তারপরে কিন্তু এক পা এগোনোও কঠিন সমস্যা হয়ে দাঁড়াল। বড় বড় গাছ বেয়ে মোটা লতা উঠেছে আর তলায় এত ঝোপঝাড় যে, পা ফেলার জায়গা নেই। নন্দা একটা ছুরি দিয়ে ডালপালা কাটতে লাগল, আর আমরা দু’জন চার হাতে সেগুলো সরিয়ে এক পা এক পা করে এগোতে লাগলাম। মনে হল বাড়িটায় কেবল পাশাপাশি দুটো ছোট ঘর, একটা বটগাছ বাড়ির গা ঘেঁষে উঠেছে, ঝুরি নামিয়ে বাঁদিকের ঘরটা প্রায় গ্রাস করে ফেলেছে। আমরা ডানদিকের ঘরের দরজা ঠেলে ভেতরে ঢুকলাম। তালাচাবি দূরে থাক, একটা দরজাতেও খিল বা ছিটকিনি লাগানো ছিল না। একটা খাটিয়ায় ময়লা বিছানা পাতা রয়েছে দেখলাম। দড়িতে ঝুলছে দু’-চারটে ময়লা জামাকাপড়; কোণে রাখা আছে একটা জলের কুঁজো আর খানদুই বাসন। আরে? দড়িতে টাঙানো ওই লাল-কালো চক্করবক্কর চাদরটা গতকাল তেঁতুলতলার বুড়োর গায়ে দেখেছিলাম না? এটা কি তা হলে বুড়োরই আস্তানা? খাটের তলায় একটা পুরনো কিন্তু দামি ব্রিফকেস দেখলাম— এ-ঘরে যেন সেটা নিতান্তই বেমানান। ঘরে আর কিছুই নেই। বুড়ো এ ঘরে ঢোকে কোন পথ দিয়ে? আমাদের তো ঝোপজঙ্গল কেটে বহু কষ্টে ঢুকতে হল।

হঠাৎ পাশের ঘরে একাধিক লোকের পায়ের শব্দ শুনে আমরা ঘরের পেছন দিয়ে বেরোলাম। ও বাবা! পায়ের শব্দও যে সেদিকেই আসছে। তাড়াতাড়ি ভাঙা সিঁড়ি দিয়ে ছাদে উঠলাম। বুঝলাম যে পায়ের শব্দও ভাঙা সিঁড়ি বেয়ে ছাদে উঠছে। কী হবে?

এরপরের ঘটনার কথা তো আগেই বলে নিয়েছি। পায়ের শব্দ সিঁড়ি দিয়ে উঠল। কিছুক্ষণ থামল, তারপর আবার নেমে চলে গেল। রুদ্ধশ্বাসে কিছুক্ষণ অপেক্ষা করার পর আমরাও নামলাম। ধারেকাছে কাউকে দেখতে না পেয়ে বাইরে বেরোলাম। ঝোপজঙ্গল আগেই অনেক কেটেছিলাম, তাই এখন বেরোতে কোনও অসুবিধে হল না। তারপর পা চালিয়ে ছুটলাম ঊর্ধ্বশ্বাসে।

তেঁতুলতলায় বেশ মেলা জমেছে দেখলাম। তিন-চারটে চোঙাপ্যান্ট আর গুরু পাঞ্জাবি পরা ছেলে চায়ের খুরি হাতে বিস্তর রাজা-উজির মারছিল। দুটি লোক একপাশে বসে বাজারদর আলোচনা করছিল। বুড়ো চুপ করে বসে ছিল, কিন্তু আমাদের দেখেই বলে উঠল, “ওরে তোরা চলে যা, ভয়ানক বিপদে পড়বি!”

আমরা বললাম, “বাড়ি ফিরছি।” খুশি হয়ে বুড়ো বলল, “তাড়াতাড়ি যা।”

ইতিমধ্যে দুটি ষণ্ডা লোক এসে চা চাইল, তাদের গলার স্বর শুনে আমরা বেজায় চমকে গেলাম— একজনের ফ্যাঁসফেসে গলা, অন্যটির বিশ্রী সরু ক্যানকেনে। এরাই না কিছুক্ষণ আগে হানাবাড়িতে কথা বলছিল? ফ্যাঁসফেসের মুখে পাঁচ-সাতদিনের না-কামানো দাড়ি-গোঁফ, ঝাঁকড়া চুল আর থ্যাবড়া নাক। ক্যানকেনের মাথাজোড়া টাক আর খাঁড়ার মতো নাক, তা আবার ডগাটা একদিকে বাঁকা। ওরা চা খেতে-না-খেতে আর একটি দারুণ লম্বা-চওড়া লোক এল, তার হেঁড়ে গলার আওয়াজ শুনেই আমাদের মনে হল যে, এই তবে তৃতীয় ব্যক্তি। এরা পোড়োবাড়িতে গিয়েছিল কী মতলবে? কোথা দিয়েই বা ঢুকেছিল? সিঁড়ি দিয়ে উঠল, অথচ ছাদে গেল না কেন? তবে কি ওই সিঁড়িটাই ওদের যত গোপন ফন্দি আঁটার জায়গা?

একদিনের অভিজ্ঞতার ফলেই আমরা বুঝে গেছি যে, হানাবাড়ি হোক বা না হোক, ওই পোড়োবাড়িতে নিশ্চয় রীতিমতো রহস্য আছে! কার বাড়ি ওটা, খোঁজ নিতে হবে। প্রথমেই এ-বিষয়ে অরুর ছোট বউদিকে জিজ্ঞেস করতে হবে। ছোট বউদি আমাদের চেয়ে বেশি বড় না। তাঁরও গোয়েন্দা-গল্প পড়ার নেশা। অ্যাডভেঞ্চার করার শখ। আমাদের সঙ্গে তাই খুব ভাব। অরুদের সঙ্গেই থাকেন ছোড়দা-ছোটবউদি। খুব মিশুক দু’জনেই, পাড়ার সব খবর ওঁদের নখদর্পণে। তা ছাড়া ছোড়দার একটা নিজস্ব গাড়ি আছে। মাঝে মাঝে ছোটবউদি আমাদের তিনজনকে নিয়ে বেড়াতে বা সিনেমা দেখতে যান। ছোড়দা আর ছোটবউদিকে আমরা সব খবরই বললাম। বুড়োর কথা, চা-ওলা, চোঙাপ্যান্ট ছোকরারা আর গুন্ডা তিনটি, সবার বিষয়ে খুলে বললাম। নন্দা ভারী চমৎকার মানুষের প্রতিকৃতি আঁকতে পারে। সে কাগজ-পেনসিল নিয়ে খসখস করে সেই বুড়োর আর গুন্ডা তিনটির এমন চমৎকার ছবি এঁকে ফেলল যে, তার কাছে ফোটোগ্রাফ হার মানে।

ছোটবউদিও সমস্ত ব্যাপারটায় উৎসাহিত হয়ে পড়েছিলেন। ছোড়দা খবর নিয়ে জানালেন যে, পোড়োবাড়ির আসল মালিক কে সেটা কেউ জানে না, কিন্তু বাড়ির ট্যাক্স নাকি নিয়মিত জমা পড়ে। পাগলাবুড়ো যে সারাদিন ওই তেঁতুলতলায় বসে থাকে, এটা সবাই জানে, কিন্তু তার বাসার খবর কেউ জানে না। গুন্ডাদের নামধামও কারও জানা নেই, যদিও তাদের দেখেছে অনেকেই। আমরা যে বুড়োর বাসা দেখে এসেছি সেটা কেবল চুপিচুপি ছোটবউদিকে বললাম।

আমাদের কৌতূহল ক্রমেই বেড়ে চলছিল। পরের রবিবার খুব সকাল সকাল আবার পোড়াবাড়িতে গেলাম। বুড়োর ঘর তো আগের দিন দেখেছিলাম, তাই এবার ঘর পেরিয়ে পেছনের দরজা দিয়ে বেরোলাম। দক্ষিণে একটা ছোট্ট ঘর, আর উত্তরে ছাদে ওঠার সিঁড়ি, মাঝে পেছনের দরজা, তার একটা পাল্লা ভাঙা। বাইরে অনেক ঝোপ-জঙ্গল, কিন্তু তার মধ্য দিয়ে একটা যাতায়াতের পথ তৈরি করা হয়েছে। ভাঙা পাঁচিলের গায়েও বিশাল ফোকর। নিশ্চয় বুড়ো নিজে আর গুন্ডাগুলো ওই পথেই যাতায়াত করে। ওদের পরস্পরের মধ্যে কোনও যোগ আছে কি?

যদিও জানি যে, বিনা অনুমতিতে পরের জিনিস দেখা উচিত নয়। কিন্তু বুড়ো বেচারা পাগল। কী আছে তার, নিজেই জানে না সম্ভবত, তাই আমরা আবার বুড়োর ঘরে ঢুকলাম আর দ্বিধা কাটিয়ে খাটের তলা থেকে ব্রিফকেস বের করে খুলে ফেললাম। আমরা কী দেখতে পাব আশা করেছিলাম জানি না, কিন্তু খুলে দেখলাম যে তার ভেতরে রয়েছে কেবল কিছু কাগজপত্র, পুরনো চিঠি, খবরের কাগজের কাটিং এইসব। সবই পুরনো, হলদে হয়ে যাওয়া। কৌতূহলী হয়ে চিঠিগুলো পড়লাম। একটা নামকরা বইয়ের দোকান থেকে কমলাকান্ত বসুকে বলছে যে, তাঁর প্রাপ্য সব টাকা চুকিয়ে দেওয়া হল। কিন্তু তারা অনুরোধ করছে যে, তিনি যেন আবার তাঁর কাজে ফিরে আসেন। খবরের কাগজের সম্পাদকও কমলাকান্ত বসুকেই চিঠি লিখেছেন, চুক্তি অনুসারে তিনবার বিজ্ঞাপন দেওয়া হয়েছে, কিন্তু একটারও উত্তর আসেনি, মণিমালার কোনও খোঁজ পাওয়া যায়নি। বিজ্ঞাপনের কপিও দেখলাম। ‘মণিমালা’ নামে ছোট্ট একটি মেয়ের বর্ণনা আর ফোটো দিয়ে বলা হয়েছে, কেউ কোনও খবর পেলে যেন কমলাকান্ত বসুকে জানান। ওই বুড়োই কি তা হলে কমলাকান্ত বসু? নিজের মেয়ে হারিয়ে গিয়েছিল বলেই কি সব মেয়েকে সাবধান করে দেয়! খুব মায়া লাগছিল বুড়োর জন্য।

হঠাৎ ঘরের বাইরে কথাবার্তা আর পায়ের শব্দ শুনে তাড়াতাড়ি ঘর ছেড়ে একেবারে রাস্তায় বেরিয়ে পড়লাম। আগেই অবশ্য বইয়ের দোকানের আর খবরের কাগজের নাম-ঠিকানা লিখে নিয়েছিলাম, অনেক কাটিংয়ের মধ্যে থেকে একটা কাটিংও নিয়েছিলাম।

তেঁতুলতলায় গিয়ে প্রতিদিনের মতোই ভিড় দেখলাম। নিজেরা এগিয়ে বুড়োকে মৃদুস্বরে বললাম, “আমরা এবার বাড়ি যাচ্ছি।”

বুড়ো নিশ্চিন্তমনে হেসে বলল, “বেশ, বেশ, খুব ভাল কথা।”

হঠাৎ একটি ছোকরা এগিয়ে এসে ধমকের সুরে বলল, “পাগল মানুষের পেছনে লেগেছেন কেন?”

আমরাও তেমনই তেড়ে উত্তর দিলাম, “বিরক্ত করব কেন? আলাপ করছি। এতে তাঁর উপকারই হবে।”

ততক্ষণে গুন্ডাগুলোও এসে গেছে। বুড়োর দু’ পাশে গিয়ে বসে তারা কী যেন বলল আর বুড়ো ঘনঘন মাথা নাড়তে লাগল।

আমাদের অনুসন্ধানের পরিধি এবার আরও বাড়াতে হল। বুড়োর ব্যাপারে অরুর ছোটবউদি আগ্রহ দেখিয়েছিলেন। সব কথা শুনে তিনি গাড়ি করে আমাদের নিয়ে প্রথমেই সেই বইয়ের দোকানে গেলেন। দোকানের কর্মচারীরা কেউই কমলাকান্ত বসুর বিষয়ে কিছু বলতে পারলেন না। অবশেষে এক বৃদ্ধ কর্মচারী জানালেন যে, কুড়ি বাইশ বছর আগে এক কমলাকান্ত এই দোকানে কাজ করতেন বটে, কিন্তু তাঁর পদবি বসু ছিল কি না তা মনে নেই। একটা কিছু পারিবারিক বিপদের পর তিনি চাকরি ছেড়ে দেন। এখন তিনি কোথায় আছেন, তা কারও জানা নেই।

খবরের কাগজের অফিসেও একই ধরনের কথা শুনলাম, কুড়ি-বাইশ বছর আগে কমলাকান্ত বসু মণিমালা নামে একটি ছোট্ট মেয়ে হারিয়ে যাওয়ার বিষয়ে বিজ্ঞাপন দিয়েছিলেন, কিন্তু তার কোনও উত্তর আসেনি। কমলাকান্ত খুব ভেঙে পড়েছিলেন। তারপর কী হল? তারপরের কোনও কথা কারও জানা নেই। একটা বাড়তি খবর পাওয়া গেল খবরের কাগজের অফিসে, ছোট্ট মণিমালা তাদের বাড়ির নিকট আত্মীয়স্বজনের সঙ্গে গঙ্গাসাগর মেলায় গিয়েছিল। এক শোচনীয় নৌকোডুবিতে তারা অনেকে ভেসে গিয়েছিল। আর সকলকেই জীবিত অথবা মৃত অবস্থায় পাওয়া গিয়েছিল, কিন্তু মণিমালার কোনও খোঁজ পাওয়া যায়নি। বুড়োর জন্য সমবেদনায় আমাদের মন ভারাক্রান্ত হয়ে পড়ল। পরদিন তেঁতুলতলায় গিয়ে চুপিচুপি বুড়োকে বললাম, “কমলাকান্তবাবু ভাল আছেন? মণিমালার কোনও খোঁজ পেলেন?”

কেমন যেন চমকে উঠল বুড়ো। বলল, “মণি কোথায়? মণি-মা তোমাদের সঙ্গে ফিরে এসেছে? বেঁচে থাকো মা, ভাল থাকো!”

হঠাৎ চা-ওলা কেমন যেন তেড়েমেড়ে বলল, “রোজ রোজ তোমরা বুড়োমানুষকে বিরক্ত করো কেন বলো তো?”

বললাম, “বিরক্ত করি না মোটেই। ভালভাবে কথা বলতে বলতে ওঁর অবস্থার উন্নতি হবে মনে হয়।”

এতক্ষণ গুন্ডাগুলো একটু দূরে দাঁড়িয়ে বুড়োকে দেখছিল। এবার তারা দু’জন এসে বুড়োর দু’ পাশে বসল, তাকে প্রায় টেনে তুলে কোথায় যেন নিয়ে চলে গেল।

চাওলা গায়ে পড়ে আমাদের বলল, “বেচারি পাগল মানুষ। ওই দয়ালু লোক দুটি ওকে দু’বেলা হোটেলে নিয়ে না খাওয়ালে এতদিনে হয়তো না খেয়ে মরেই যেত।”

আমরা মনে মনে বললাম যে, নিশ্চয় এর মধ্যে ওদের খুব বড় স্বার্থ জড়িয়ে আছে। ওরকম গুন্ডা প্যাটার্নের লোক কি শুধু দয়া করে কারও উপকার করতে পারে? বিশ্বাস হয় না।

এর মধ্যে অরুর ছোড়দা খবর আনলেন যে, ওই পোড়োবাড়ির মালিকের নাম কমলাকান্ত বসু। তাঁর নামেই নিয়মিত ট্যাক্স জমা পড়ে। রহস্য আরও জটিল হল। পাগলাবুড়োই যে কমলাকান্ত বসু তাতে আর এখন সন্দেহ নেই, কিন্তু তাঁর পক্ষে বাড়ির ট্যাক্স জমা দেওয়া কি সম্ভব? তা হলে কে জমা দেয় ওই ট্যাক্স?

ইতিমধ্যে একটা ভয়ানক ব্যাপার ঘটে সবকিছু ভুলিয়ে দিল। পাগলাবুড়ো আর পোড়াবাড়ির রহস্য চাপা পড়ে গেল। শনিবার বেলা দুটোয় আমাদের পাড়ার ব্যাঙ্কে একটা সাংঘাতিক ডাকাতি হয়ে গেল। স্কুল থেকে ফিরে সকলের মুখেই কেবল সেই কথাই শুনতে লাগলাম। একটা পুরনো কালো অ্যামবাসাড়ার গাড়ি চড়ে কয়েকটি লোক আচমকা ব্যাঙ্কে ঢুকে পড়েছিল। তাদের হাতে পিস্তল, মুখ ঢাকা কালো কাপড়ে। সবাইকে ভয় দেখিয়ে প্রায় তিন লক্ষ টাকা লুট করে তারা কয়েক মিনিটের মধ্যেই পালিয়েছিল, আর যাওয়ার আগে কয়েকটা বোমা ফাটিয়ে সবাইকে বিভ্রান্ত করেছিল। কেউ কিছু ভাল করে বুঝবার আগেই তারা হাওয়া। কাজ শেষ।

অরুদের বাড়ি যেতেই ছোটবউদি চুপিচুপি তাঁর ঘরে ডেকে নিয়ে আমাদের বললেন যে, তিনি স্বচক্ষে ডাকাতদের পালাতে দেখেছেন। ডাকাতি করার পর কালো গাড়িটা তাঁদের বাড়ির সামনে দিয়ে পালাবার সময়ে একটা ঠেলা এসে পড়ায় ওরা বাধ্য হয়ে বাড়ির সামনে গাড়ির গতিবেগ কমিয়েছিল, তখন ছোটবউদি সামনের ঘরের জানলা থেকে স্পষ্ট ডাকাতদের মুখ দেখতে পেরেছিলেন। আমাদের কাছে বর্ণনা শুনে আর নন্দার আঁকা ছবি দেখে তাঁর গুন্ডাদের চিনতে বাকি ছিল না। অমন নাক কি আর কারও থাকতে পারে? ডাকাতরা আর কেউ নয়, তেঁতুলতলার সেই গুন্ডাগুলো!

বউদির কথা শুনে আমরা দারুণ উত্তেজিত, “এখনই পুলিশে খবর দেওয়া দরকার।” কিন্তু ছোটবউদি বললেন, “লোকগুলোর নাম-ধাম কিছুই তো আমরা জানি না, পুলিশকে কী বলব?” কথাটা আমাদের মেনে নিতে হল। কয়েকজন লোক, গুন্ডার মতো দেখতে, মাঝে মাঝে তেঁতুলতলায় আসে, এইটুকু বললেই তো আর পুলিশ ওদের পাত্তা পাবেন না। আরও নির্ভরযোগ্য সূত্র পেতে হবে।

আমি বললাম, “এখন হয়তো ওরা কিছুদিন তেঁতুলতলায় আসবে না।”

অরু বলল, “পোড়োবাড়িতে নিশ্চয় ওদের একটা ঘাঁটি আছে, না হলে ঘনঘন সেখানে যায় কেন? সেখানেই তদন্ত করতে হবে।”

পরদিন সকালেই আবার সেই পোড়োবাড়িতে গেলাম। বুড়োর ঘরে কী আছে না আছে সেসব তো আগেই দেখেছি। দক্ষিণের ঘরটায় ঢুকতে সাহস করলাম না, ছাদ ফুটো করে বটের ঝুরি এমনভাবে নেমেছে যে, ভয় হয় কখন বুঝি ভেঙেই পড়বে। পেছনের দিকে গেলাম। আগেই দেখেছি যে, দক্ষিণে একটা ছোট্ট ঘর আছে আর উত্তরে ছাদের সিঁড়ি। ছোট্ট ঘরে উঁকি মারলাম, একেবারে ফাঁকা। সিঁড়ির ধাপগুলো ভাঙা ভাঙা। দেওয়ালে তক্তা লাগানো। ছাদ পর্যন্ত উঠে আবার নেমে এলাম। হঠাৎ অরু চিৎকার করে উঠল, “কী বোকা রে আমরা, কী বোকা! ছোট্ট ঘরটা এত নিচু, অথচ বাড়ির ছাদ আগাগোড়া সমান। তা হলে মাঝের ফাঁকটা গেল কোথায়?”

ততক্ষণে আমরাও ব্যাপারটা অনুমান করতে পেরেছি। ছোট্ট ঘরের ওপরে নিশ্চয় একটা চোরাকুঠরি আছে। আবার সিঁড়ি দিয়ে উঠে দক্ষিণের কাঠের দেওয়ালটা ভাল করে লক্ষ করলাম, কিন্তু কোনও সূত্র খুঁজে পেলাম না। কোনও ছিটকিনি বা কড়া দেখলাম না। নিশ্চয় কোনও গোপন ব্যবস্থা আছে। সেটাই খুঁজে বের করতে হবে।

হঠাৎ সিঁড়ির মুখে পায়ের শব্দ শুনে ঘুরে দাঁড়ালাম। গুন্ডাদের বদলে দেখলাম তেঁতুলতলার সেই ছোকরা দুটি। আমাদের দেখে তারা তেড়ে এল প্রায়, “এখানে কী করছেন আপনারা? জানেন না এটা ভূতের বাড়ি? তা ছাড়া দেদার সাপখোপও আছে।”

আমরা তেমনই তেড়ে ধমক লাগালাম, “আপনারাই বা এখানে কী করছেন?”

গুন্ডাদের না দেখে আমাদের সাহস বেড়ে গিয়েছিল। ওদের শুনিয়ে শুনিয়ে অরু বলল, “কান দিস না ওদের কথায়। বেশি চালাকি করতে এলে লাঠিপেটা করব।”

হাতের লাঠিগুলো ঠকঠকিয়ে আমরা বেরিয়ে গেলাম। ছোকরারা আর কিছু বলতে সাহস করল না। ওরা পোড়োবাড়িতে এসেছিল কেন কে জানে? সত্যিই কি ওরা গুন্ডাদের দলের লোক?

তেঁতুলতলায় বেশ ভিড় ছিল। যদিও সেখানে গুন্ডাদের অথবা সেই ছোকরাদের দেখলাম না। দুপুরে আমাদের লেটার বক্সে একটা হাতচিঠি পেলাম, খামের ওপর কাঁচা হাতে আমাদের তিনজনের ডাকনাম লেখা আর ভেতরে সেই কাঁচা হাতেই লেখা, “সাবধান করে দিচ্ছি, এখনই যদি অনধিকার চর্চা বন্ধ না করো, তা হলে প্রাণের মায়া ছেড়ে দাও!”

ওরা নিশ্চয় আমাদের ভয় দেখাতে চেয়েছিল, কিন্তু তার বদলে আমরা উল্লসিত হয়ে উঠলাম। চিঠিটা যে গুন্ডাদলের কারও লেখা সে-বিষয়ে আমাদের সন্দেহ ছিল না। মনে হল, যেন এতদিনে আমরা প্রমাণ পেলাম যে পোডড়াবাড়িটা ওদের কুকীর্তির ঘাঁটি। গুন্ডারা এবং চোঙাপ্যান্ট ছোকরারা সবাই এর মধ্যে জড়িত। ছোটবউদি ওদের দেখেও ফেলেছেন।

এতদিন আমরা সমস্ত কথা নিজেদের মধ্যে গোপন রেখেছিলাম। বাবা-মাকে পর্যন্ত কোনও কথাই বলিনি। এখন মনে হল যে, বাবার সাহায্য ছাড়া পুলিশ হয়তো কেবলমাত্র আমাদের কথাকে গুরুত্ব দেবেন না। অবশ্য বাবাও সব কথা বিশ্বাস করবেন কি না সে-বিষয়ে আমাদের কিছুটা সন্দেহ ছিল। কাজে দেখা গেল যে, আমাদের মুখে সব কথা শুনে বাবাও আমাদের মতো উৎসাহিত হয়ে পড়লেন। মা অবশ্য আমাদের কিছুটা বকলেন, ওরকম ঝুঁকি নিয়ে বারবার পোড়োবাড়িতে যাওয়ার জন্য, গুন্ডাদের আড্ডায় তদন্ত করতে যাওয়ার জন্য।

বাবা উত্তেজিত হয়ে লালবাজারে ফোন করলেন, পুলিশের আর গোয়েন্দা বিভাগের বড় কর্তাদের সঙ্গে যোগাযোগ করলেন। বিশেষ জোর দিয়ে বললেন যে, ওরা নিশ্চয় ব্যাঙ্ক লুটের টাকা তাড়াতাড়ি অন্যত্র সরিয়ে নেওয়ার চেষ্টা করবে, সুতরাং অবিলম্বে ওদের ধরা দরকার। আমরা আশা করেছিলাম যে, এমন দারুণ একটা খবর পাওয়ার পরেই দলে দলে গোয়েন্দা আর পুলিশ এসে গুন্ডাদের খুঁজে বের করে গ্রেফতার করবেন আর সমস্ত চোরাই মাল উদ্ধার করবেন। কিন্তু সেরকম নাটকীয় কিছু ঘটল না। মনে হল যেন বাবা সঙ্গে থাকা সত্বেও ওঁরা আমাদের কথায় আস্থা রাখতে পারছেন না। পুলিশের বড় কর্তাদের সে কী জেরা! তাঁরা বোধহয় ধরেই নিয়েছেন যে, অতিরিক্ত গোয়েন্দাকাহিনি পড়ার ফলে আমরা এসব কল্পনা করেছি।

আমরা বললাম, “চলুন আমাদের সঙ্গে, তেঁতুলতলার সেই পাগলাবুড়ো আর চা-ওলা থেকে শুরু করে গুদল আর চোঙাপ্যান্ট পরা ছোকরা, সবার সঙ্গে যোগাযোগ করিয়ে দেব।” নন্দা চটপট গুন্ডাদের ছবি এঁকে ফেলল, পাগলাবুড়ো, চা-ওলা আর ছোকরা দুটো, কারও ছবি আঁকতে বাকি রাখল। পোড়োবাড়িটার ছবিও এঁকে দিল। এতক্ষণে পুলিশ অফিসারদের কিছুটা বিশ্বাস জন্মেছে মনে হল। তাঁদের নির্দেশে দুই গোয়েন্দা তেঁতুলতলায় গিয়ে পাগলাবুড়োর সঙ্গে একটু কথা বললেন, চা-ওলার কাছে চা কিনে খেলেন। নন্দার আঁকা ছবির সঙ্গে চা-ওলা আর বুড়োর চেহারা হুবহু মিলছে দেখে ওঁরা ভরসা করলেন যে, গুন্ডাদের আর ছোকরাদেরও এইভাবেই চিনে ফেলতে পারবেন।

তারপর আবার সব চুপচাপ, সাড়াশব্দ নেই। আমাদের এতদিনের পরিশ্রমকে কি তা হলে ওঁরা কোনও গুরুত্বই দিলেন না? ভারী দুঃখিত হলাম।

পরে বুঝেছিলাম যে, পুলিশ ঠিক কাজই করেছিলেন। ভান করলেন যেন ওঁরা চলে গেলেন, তদন্ত চুকে গেল। কিন্তু কয়েকজন গোয়েন্দাকে গোপনে পোড়োবাড়ির আশেপাশে মোতায়েন রাখলেন। অস্ত্রধারী পুলিশ রইলেন কিছুটা দূরে, ডেকে পাঠালেই আসবেন। সত্যি সত্যিই চোরাই মাল সরিয়ে ফেলার চেষ্টায় গুন্ডারা রাতদুপুরে পোড়াবাড়িতে এসেছিল, গোপন সংকেতের সাহায্যে চোরাকুঠুরি খুলেছিল। ঠিক তখনই গোয়েন্দাদের ইঙ্গিত পেয়ে পুলিশবাহিনী এসে ওদের হাতেনাতে ধরে ফেলেছিলেন। সেই তিনটি গুন্ডা আর চোঙাপ্যান্ট ছোকরা দুটি, সবাই একসঙ্গে জালে পড়েছিল। ওদের মধ্যে দুটি গুন্ডা নাকি সাংঘাতিক কুখ্যাত, বহুদিন চেষ্টা করেও পুলিশ তাদের ধরতে পারেননি। পোড়োবাড়ির সেই গোপন কুঠরিতে ব্যাঙ্ক লুটের পুরো টাকা পাওয়া তো গেলই, আরও অনেক চোরাই জিনিস পাওয়া গেল— সেসব কোনওদিন উদ্ধার হবে না ভেবে পুলিশ হাল ছেড়ে দিয়েছিলেন। গুন্ডারা সবই স্বীকার করল। বুড়োর বন্ধু সেজে তারা তাকে রোজ হোটেলে খাওয়াত আর তার বাড়ির দলিলটা হাতিয়ে তারই নামে ট্যাক্স জমা দিত।

বুড়োর প্রতি আমাদের বিশেষ মমতা জন্মেছিল। গুন্ডারা গ্রেফতার হওয়ার ঘটনায় সে-বেচারা একেবারে হতভম্ব হয়ে পড়েছিল। অরুর ছোড়দা আর ছোটবউদি তখন তাকে নিজেদের বাড়ি নিয়ে এসে সব ভার নিয়েছিলেন। নিজেদের একটা ঘরে রেখেছিলেন, ভালভাবে খাওয়াপরার ব্যবস্থা করেছিলেন। আমরা কমলদা বলে ডাকতাম, এসে নানা গল্প শুনতাম, বিশেষ করে মণিমালার ছেলেবেলার গল্প। ক্রমে সে স্বাভাবিক হয়ে এসেছিল, স্মৃতিশক্তি ফিরে পাচ্ছিল, কথাবার্তা বলছিল।

ব্যাঙ্ক ডাকাত ধরা পড়ার খবর সব কাগজে বেরিয়েছিল, সঙ্গে সঙ্গে আমাদের কৃতিত্বের কথাও ফলাও করে ছাপা হয়েছিল। কমলাকান্ত বসু আর মণিমালার কথাও অনেক পত্রিকায় বেরিয়েছিল।

এইখানেই সমস্ত ব্যাপারটার পরিসমাপ্তি ঘটতে পারত, কিন্তু এর পরেও এমন একটা কিছু ঘটল যাতে আমরা যেমন চমৎকৃত, তেমনই উল্লসিত হয়ে পড়লাম। হঠাৎ ডায়মন্ডহারবার থেকে বড়মামা এলেন, সঙ্গে মামি, ছেলেমেয়েরা আর তাঁদের বাড়ি থাকেন এমন এক মহিলা যাঁকে আমরা মণিদি বলতাম। কাগজে ডাকাত ধরার খবর পড়ে কলকাতায় এসেছেন বললেন মামা, প্রথমেই আমাদের অভিনন্দন জানালেন। তারপরেই তিনি কমলাকান্ত বসুর সঙ্গে আলাপ করতে চাইলেন। এখন তো কমলদার কথাবার্তা সম্পূর্ণ স্বাভাবিক, দু’জনে আলাপ-পরিচয় হল। অবাক হয়ে মামার কাছে শুনলাম যে, মণিদি তাঁদের কোনও আত্মীয়া নয়। কুড়ি-বাইশ বছর আগে কাকদ্বীপের কাছে একটি ছোট্ট মেয়েকে গঙ্গার তীরে কুড়িয়ে পাওয়া গিয়েছিল। দাদুর কাছে মেয়েটিকে আনা হয়েছিল। দাদু নানাভাবে কথাবার্তা বলতে চেষ্টা করেছিলেন, কিন্তু মেয়েটি নিজের নামটুকু ছাড়া ঠিকানা বা পরিচয় কিছুই বলতে পারেনি। অনেক খোঁজ করেও তার বাড়িঘর, আত্মীয়স্বজনের কোনও সন্ধান পাওয়া যায়নি। তখন সে দাদুর কাছেই থেকে গেছিল। এখন মামার মনে হচ্ছে যে, এই মহিলাই কমলাকান্ত বসুর মেয়ে মণিমালা নয় তো? হয়তো সে নৌকাডুবির পরে কাকদ্বীপের কাছে ভেসে এসেও আশ্চর্যভাবে বেঁচে গিয়েছিল। সেই ছোট্ট মণি পুরো নাম-ঠিকানা কিছুই বলতে পারেনি, কিন্তু বয়স আর সময় হিসেব করে মনে হয় যে, সেটা সম্ভব। কমলদা এত বছর পরেও মণিদিকে দেখে নিজের মেয়ে বলে চিনে নিলেন। বাঁ গালের একটা মস্ত বড় গোল তিল আর বাঁ কাঁধের পেছনে লম্বাটে একটা লাল জড়ুল দেখে প্রায় বাইশ বছর পরেও নিজের হারিয়ে যাওয়া মেয়েকে সঠিক শনাক্ত করতে পারলেন।

তারপর? তারপর সে যে কী আনন্দ, সব কথা বর্ণনা করার মতন ভাষা আমার নেই। আমাদের বারবার মনে হচ্ছিল যে, ব্যাঙ্কের চুরি যাওয়া তিন লক্ষ টাকা উদ্ধারের চেয়ে অনেক মূল্যবান, এত বছর পরে কমলদার হারানো মণি আবার ফিরে পাওয়া।

২৪ জুন ১৯৯২

অলংকরণ: দেবাশিস দেব

heading1 = মাত্র একখানা থান ইট – আশাপূর্ণা দেবী

মাত্র একখানা থান ইট – আশাপূর্ণা দেবী

মাত্র মিনিটপাঁচেক আগে, যখন সকালের প্রথম চায়ের পেয়ালাটায় একটা চুমুক দিয়েই বঙ্কু হাঁক পেড়ে বলে উঠেছিল, “কী বউদি, চা-টা কি আজ ভুল করে চিরতার জলে ভিজিয়ে ফেলেছিলে?”… তখন কি দুঃস্বপ্নেও ভেবেছিল, পাঁচ মিনিট মাত্র পরেই সে আচমকা একটা খুনের আসামি হয়ে বসে সারা পৃথিবীটাকে ফুলে-ভরা সরষের খেত ভেবে দিগ্বিদিকজ্ঞানশূন্য হয়ে চোঁ চোঁ দৌড় মারবে সরষের খেত-বিহীন অন্য কোনও পৃথিবীতে গিয়ে আছড়ে পড়বার আশায়!

হ্যাঁ, আচমকা ওই খুনটা ঘটে যাওয়ার পরই দৌড় মেরেছিল বঙ্কু, আর মনে হচ্ছিল তার পিছু পিছু ধেয়ে আসছে একটা তাজা রক্তের স্রোত, বঙ্কুকে গ্রাস করে ফেলবার জন্য। ভাসিয়ে নিয়ে যাওয়ার জন্য।

কিন্তু—

খুনটা হল কে?

ওঃ। ভাবা যায় না।

একেবারে চিরকালের পাশের প্রতিবেশী গগন গাঙ্গুলি! তিনপুরুষে পাশাপাশি বাস করার সূত্রে বঙ্কুর বাবা সত্যহরি সরকার যাঁকে ‘দাদা’ বলে এসেছেন, আর বঙ্কুবিহারী জ্ঞানাবধিই ‘জেঠু’ ডেকে এসেছে। সত্যহরি নেই, তাঁর বিয়োগ ঘটেছে। থাকলে কী বলতেন তাঁর পুত্ররত্নটিকে?

কিন্তু বঙ্কুর কি কখনও খুন করবার কোনও মোটিভ ছিল?… জেঠুকে, অথবা আর কাউকে?… বঙ্কুর জানা জগতে কেউ কখনও ভাবতেই পেরেছে, বঙ্কু হেন ছেলে, এমন একটা ঘটনা ঘটিয়ে বসতে পারে?

অথচ সেটাই ঘটল। আর পালিয়ে বেড়ানো বঙ্কু অহরহ মনে মনে ভেবে চলেছে, স্বর্গে চলে যাওয়া জেঠু বঙ্কুকে কি তাই ভাবছেন, না? ছিল তেমন কোনও মোটিভ!… ভাববেন নাই বা কেন?…বারে বারে কি তিনি বঙ্কুকে ওয়ার্নি-বেল দেননি? বলেননি, “ওরে বঙ্কা, ফের সেই গোঁয়ার্তুমি? তোর কপালে দেখছি খুনের দায়ে ফাঁসি যাওয়া লিখন রয়েছে।”

আর সেই তাঁকেই বঙ্কু—উঃ!

আহা, তিনি এখন আছেন কোথায়! স্বর্গে, না ইয়ে নরকে?… আঃ, ছি ছি! গগন গাঙ্গুলির মতন লোক! কিন্তু পুরুতঠাকুর যে বলে, “অপঘাতে মড়ারা স্বর্গ পায় না।” তা হলে? স্বর্গ-নরক দুটোর মাঝখানে কোনখানটায় ঠাঁই পেলেন?…

তা অপঘাতই তো! আচমকা মাথায় একখানা থান ইট এসে পড়ায় রক্তগঙ্গা হয়ে রাস্তায় লুটিয়ে পড়ে যা হওয়ার তা হয়ে গেলে সেটাকে অপঘাত বলতে হবে না?

উঃ! সেই ইটখানা মাথায় পড়া মাত্র কী আকাশ-ফাটানো চিৎকারটাই করে বসেছিলেন চিরকালের শান্ত মানুষটা। চিৎকারটা যে এখনও আকাশ জুড়ে ঘুরে বেড়াচ্ছে!

রাস্তাতেই কি পড়েছিলেন গগন গাঙ্গুলি। তাকে কি রাস্তা বলে? গোয়াবাগান বাই লেনের এই ব্লাইন্ড গলিটাকে কি রাস্তা বলে! সবেমাত্র নিজের বাড়ির দরজাটি থেকে বেরিয়ে গলিতে পা ফেলামাত্রই পাশের বাড়ির ছাত থেকে সবেগে ধাঁই করে এসে তেল-চুকচুকে পাকা বেলের মতো টাক মাথাটিকে ফাটিয়ে চৌচির করে দিল!

সে ইট কার?

বঙ্কুর নয়?

গগনবাবুর গগনবিদারী চিৎকারের সঙ্গে সঙ্গেই বঙ্কু ছাত থেকে নীচের দিকে তাকিয়ে দেখল!… পরক্ষণেই হুড়মুড়িয়ে সিঁড়ি ভেঙে নেমে এসে নিজেদের বাড়ির দরজার খিলটা খুলে রকেটের বেগে ছুট মারল!

সেই বেগটা তাকে ছিটকে একেবারে এইখানে এসে ফেলেছে!… এখন যেখানে বসে রয়েছে বঙ্কু।

এখন? শুধু বসেই নেই। একটা অজ পাড়াগাঁর খোয়াখোঁদল মেঠো রাস্তার ধারে একটা হতবিচ্ছিরি চালাঘর-এর চায়ের দোকানের সামনে বাঁশের বেঞ্চিতে বসে, পলকাটা মোটা কাচের একটা ময়লা চায়ের গেলাসে করে নিমপাতার রসের আস্বাদযুক্ত চা খাচ্ছে, মুখটা সিঁটকে সিঁটকে।

এখন বঙ্কুর কাছে স্বপ্নের মতো লাগছে। তাদের সেই গোয়াবাগান বাই লেনের সাতকেলে পুরনো বাড়িটার দালানে, কেঠো টেবিলটার ধারে একখানা হাতলভাঙা আরও কেঠো চেয়ারে বসে বউদির হাতের চা-টায় চুমুক দিয়ে ঠাট্টা করে বলেছিল, “চিরতার জলে ভিজিয়েছ নাকি?”

সেই বঙ্কু কি এই বঙ্কু?…

যে বঙ্কু কলকাতা থেকে কে জানে কত দূরে এই একটা দেহাতি জায়গায় বসে রামতেতো চা খাচ্ছে।

জায়গাটা স্রেফ অজ পাড়াগাঁর মতো দেখতে।

অতঃপর? পালাতে হবে।… পালাতে হবে।

এখান থেকে আরও দূরে-দূরান্তরে পালাতে হবে।

এখন বঙ্কুর একটাই স্বস্তি। এই রক্তগঙ্গাটা ঘটে বসবার আগেই বঙ্কুর বাইরে বেরোবার সাজসজ্জাটি হয়ে গিয়েছিল। কাজেই চেহারায় ভদ্রস্থতা রয়েছে। একটু আগে যখন ল্যাতলেতে পায়জামা আর পিঠে জানলা-দরজাওয়ালা গেঞ্জিটা পরে বেড়াচ্ছিল, তখন যদি অমন হঠাৎ চোঁ চোঁ দৌড়টা মারতে হত, তা হলে? সে অবস্থায় রাস্তায় দেখতে পেলেই তো পুলিশে ধরত!

এখন বহির্দৃশ্যে কোনও অসুবিধে নেই।… তা ছাড়া পকেটে টাকা-পয়সাও রয়েছে কিছু। অন্যদিনের চেয়ে বরং বেশিই কিছু। কারণ, আজ বঙ্কু তার নিজের অর্গানাইজেশন গোয়াবাগান বাই লেনের কচিকাঁচাদের ফুটবল টিমের নতুন ফুটবল কেনার জন্য টাকা নিয়ে বেরোচ্ছিল।

টাকাটা আছে। তাই আর-একটু দূরে পালাতে পারবার ভরসা হচ্ছে।… কিছু না হোক, দৈনিক দু’-এক কাপ চা খেয়ে খেয়েও দু’-চারদিন কাটিয়ে দেওয়া যায়।

কিন্তু এখানে হঠাৎ এসে পড়ল কেন বঙ্কু?

কেন’র কিছু নেই। দিশেহারা হয়ে চেনা পাড়া থেকে সরতে সরতে কোনখানে যেন একটা বাস-গুমটিতে ঢুকে পড়েছিল।… দেখল, এ হচ্ছে দূরপাল্লার বাস-গুমটি।

একজন কনডাক্টর চেঁচিয়ে যাচ্ছিল, “ময়নাপুর… ময়নাপুর। … লক্ষ্মীশোল… লক্ষ্মীশোল… ঘাঁটুই… ঘাঁটুই।”

বঙ্কুর কানে প্রথমটাই ঢুকে পড়েছিল, আর ঢোকামাত্রই টার্মিনাসে বসে-থাকা প্রায়-খালি বাসটার মধ্যে সেঁধিয়ে পড়ে একখানা ময়নাপুর-এর টিকিট কেটে নিয়েছিল।

ময়নাপুর বলে কোনও জায়গায় বঙ্কুর চেনা-পরিচিত কেউ আছে, এমন মনে হল না।… অতএব আত্মগোপন করার পক্ষে সুবিধেজনক। এরপর তাক বুঝে একটা ছদ্মবেশ ধারণ করে ফেলতে পারলেই আশি পার্সেন্ট সেফ!

শ্যামবাজারের মোড় থেকে বাসটা ছাড়বার খানিকটা পর থেকেই বেশ যেন গ্রাম গ্রাম ভাব দেখতে লাগল। তবে খালি বাস আর খালি রইল না। পিলপিল করে লোক উঠছে, নামছে।

বঙ্কুর ধারণা ছিল, দিগদিগন্তর থেকে ঝাঁকে ঝাঁকে লোক কলকাতাতেই এসে ঝাঁপিয়ে পড়ে। ডেলি প্যাসেঞ্জার বাবুরা, বাজারু, হাটুরে সব লোকেরা মালপত্র নিয়ে। কিন্তু কলকাতা থেকে দৈনিক এত লোক মফস্‌সলে আসে? কী করতে?… এতক্ষণ বঙ্কুর কানে কোনও কথা ঢুকছিল না, হঠাৎ কানে এল, “আর কী দাদা! এবার আমাদের কারখানাটিতেও তালা ঝুলল বলে।”

বঙ্কুর খেয়াল হল, ওঃ। কলকাতা থেকে বস্তা বস্তা লোক যত সব কলকারখানায় ছোটে!

এত কথা কইছে সবাই। বাবাঃ। যেন কানের মধ্যে ড্রাম বাজছে। হঠাৎ কানে এল, “ঘাঁটুই। ঘাঁটুই… ঘাঁটুইয়ে কে নামবেন? চটপট নেমে পড়ুন!”

বঙ্কু হঠাৎ কী ভেবে, অথবা কিছু না ভেবে নেমে পড়ল এই ঘাঁটুইয়ে। যেখানে বঙ্কু বাঁশের বেঞ্চে বসে চালাঘর চায়ের দোকানে চা খাচ্ছে।

নাঃ। এরকম জায়গায় পুলিশ-টুলিশ আছে বলে মনে হচ্ছে না। অতএব নিরাপদ।

কিন্তু পৃথিবী কি কোনও সময় কখনও আপদশূন্য হতে পারে?

কোনওখানে কিছু না, হঠাৎ একটা মুসকোমতো লোক সেই বেঞ্চিটাতেই এসে বসল প্রায় বঙ্কুর গা-ঘেঁষে। গা-ঘেঁষে ছাড়া উপায় কী? এমন কিছু আহামরি লম্বা তো নয় সেটা।…তা ছাড়া শেষ মুড়োর দিকে বাঁশের খোঁচখাঁচ।।

তা বসল, বসল, গায়ে পড়ে কথা বলতে আসা কেন? গলাখাঁকারি দিয়ে বলে উঠল, “এখেনে এই নতুন বুঝি? ছারকে তো কই আগে দেখি নাই? এই গুপের চায়ের দোকানের সব খদ্দেরই তো আমার চেনা।”

যাক, চেনা নয়।

বঙ্কু নিশ্চিন্তভাবে বলে, “না, আগে কখনও আসিনি।”

“তো কী বাবদ আসা হয়েছে ছার?”

“ছার?”

বঙ্কু এখন লক্ষ করে লোকটা গোড়া থেকে ‘ছার, ছার’ মতোই কী একটা বলছে। ‘ছার’ মানেটা কী? ধিক্কার না?

বলে ফেলল বঙ্কু, “ছার মানে?”

“আজ্ঞে, ওই ‘বাবু’ আর কী! আজকালের ইয়ার ছেলেরা আবার বাবু ডাকটা নাকি তেমন পছন্দ করে না। তাই ছার বলা। আমার ভাগনা পদা বলে, ইস্কুলে-টিস্কুলে নাকি সমসকৃত পণ্ডিতমশাইরা পর্যন্ত পণ্ডিতমশা’র বদলে ছার শুনতে চান।”

ওঃ। সার।

বঙ্কুর ধড়ে প্রাণ আসে। বলে, “কোনও কাজেটাজে আসিনি। এমনি ধরুন— গ্রাম দেখতে…”

“ধরব? ধরব কেন ছার? বলুন গেরাম দেখতে।”

“হ্যাঁ, হ্যাঁ, তাই! কলকাতার ছেলে, গ্রামট্রাম তো দেখা হয় না!”

“অ। তো এখন আর গেরামের কী দেখবেন? আগের কালের গেরামের সে শোভা সোন্দর্য আছে? এখন এ হচ্ছে না শহর না মফস্‌সল। খেরো খিচুড়ি। কী সব গাছগাছালি ছিল। আমবাগান, জামবাগান, কাঁঠালবাগান, জামরুল, পেয়ারা ফলের বেন্দাবন। আমরা তো ছার ছেলেবেলায় বাড়িতে গেরস্তর বরাদ্দ জলখাবার খেতে টাইম পেতুম না। হনুমানের মতো শুধু গাছে চড়ে চড়ে ফলপাকুড় খেয়ে পেট ভরিয়েছি। এখন? কেউ কারও বাগানের দিকে ঘেঁষুক দিকি! কড়া পাহারা। তা ছাড়া থাকছেই বা কোথা? সব তো কেটে সাফ করে আকাশছোঁয়া ফ্ল্যাটবাড়ি বানাচ্ছে। একটা পেয়ারা জোটে না ছেলেপেলের।”

বঙ্কু আর কী বলে? বলে, “তাই বুঝি?”

“তাই তো। তা ছাড়া ছেলেপুলেরাও তো আর এখন বাচ্চা থাকছে না। এইটুকু বয়েস থেকেই আচ্ছা হয়ে উঠছে।… আবার ডেরাগ না ছাইপাঁশ কী যেন ধরে। পুলিশে ধরে নিয়ে গিয়ে থানায় জমা দেয়। বাপ-মা গার্জেনরা টাকা দিয়ে ছাড়িয়ে নিয়ে যায়। এও একটা বেবসা হয়েছে পুলিশের। যেমন, লোকেদের মাঠে চরে বেড়ানো গোরুগুলোকে ধরে নিয়ে গিয়ে গাউন্ডে জমা দিয়ে বলে এল, ‘আমার বাগানের গাছপালা খেয়ে নষ্ট করেছে।’ গোরুর মালিক তখন টাকা দিয়ে গোরু ছাড়িয়ে নিতে বাধ্য।… তো ছেলেপুলেও তো আজকাল…”

কিন্তু বঙ্কুর কানে কি এসব কথা ঢুকছে? বঙ্কুর কানে বোমা দেগেছে, পুলিশ! বঙ্কুর প্রাণের মধ্যে হাজারটা বিছে কিলবিল করে উঠেছে। বঙ্কু বলে ওঠে, “এখানে— মানে এই অজ পাড়াগাঁতেও?”

“কী? কী বলছন ছার?”

“মানে বলছি, এখানেও থানাটানা, পুলিশটুলিশ আছে? এতটুকু ছোট জায়গা?”

“শোনেন কথা! পুলিশ আবার কোথায় না থাকে? তবে দরকারের সময় কি আর আসে? অকাজের সময় আসে। তবে হ্যাঁ, থানাটা ঠিক এই ঘাঁটুইতে নেই। আছে সদরে। ময়নাপুরে। তো ওই যা বললুম, এই তো সেদিনকে সামান্য একটা ভাগের পাঁচিল তোলা নিয়ে, খুড়ো-ভাইপোর সংঘর্ষ! ভাইপো এই পাঁচিল গাঁথুনির একখানা থান ইট তুলে নিয়ে খুড়োর মাথায় বসিয়ে মাথা ফাটিয়ে রক্তগঙ্গা বইয়ে ফেরার।… পুলিশ এল পরদিন। খুড়ো তখন মর্গে। ভাইপো নো পাত্তা।”

এ কী?

এসব কথা শোনাচ্ছে কেন লোকটা বঙ্কুকে? বঙ্কুর মধ্যে যে দামামা বেজেই চলেছে।… ভাইপো! থান ইট! রক্তগঙ্গা।…ফেরার!… খুড়ো আর জ্যাঠায় তফাত কী? দুই তো আঙ্কেল।… লোকটা কে? গোয়েন্দার চর?… কিন্তু এক্ষুনি, এই ক’ঘণ্টার মধ্যে গোয়াবাগান বাই লেনের খবর গোয়েন্দা-পুলিশের কাছে চলে গিয়ে অ্যাকশান শুরু? এই ঘাঁটুইতে এসে গেছে? এত করিৎকর্মা এ-রাজ্যের পুলিশ? না কি কোনও প্রাইভেট গোয়েন্দা? যারা মুহূর্তে অসাধ্য সাধন করতে পারে। দোষীর মুখ দেখলেই চিনে ফেলতে পারে!

বঙ্কুর চোখের সামনে একটা ফাঁস-লাগানো ফাঁসির দড়ি ঝুলতে থাকে। সিনেমায় টিনেমায় যেমন দেখা যায়।

বঙ্কু হঠাৎ উঠে চোঁ চোঁ দৌড় মারে। দিগ্বিদিকজ্ঞান

হারিয়ে কাঁটাঝোপে পা ছড়ে গিয়ে, খানাখন্দে ঠোক্কর খেয়ে…

“কী হল? ও মশাই, কী হল? হঠাৎ ছুটলেন কেন?”

মুচকি হেসে বলে, “বুঝছেন না? হেড আপিসে গন্ডগোল। তা নয় তো, অমন ফিটফাট ধোপদুরস্ত চেহারার ছোকরা এই অভাগা গুপের দোকানে চা খেতে আসে? এস্টেশনে স্টল নাই? সিনেমা হাউসের ধারে রেস্টুরেন্ট নাই?”

তারপর? দিন কাটছে… রাত কাটছে সপ্তাহ কাটছে, মাস কাটছে, সেই দৌড় মারাই চলছে এখনও বঙ্কুর।

ক্রমশ সেই ধোপদুরস্ত চেহারা আর থাকে না। পকেটের পয়সাও জবাব দেয়।…বঙ্কু সর্বত্র পুলিশের ছায়া দেখে।…আর পালায়!

শুধু ছায়া কেন? কায়াই তো!

পানের দোকানে বসে ডলে ডলে খইনি খাচ্ছে পুলিশ! পাঞ্জাবির মাংস-পরোটার দোকানে বসে, মৌজ করে বিনি পয়সায় ভোজ চালিয়ে চলেছে পুলিশ! বাসে বিনা-টিকিটে চড়ে বসছে পুলিশ।

সারা জগৎটা যেন পুলিশে থিকথিক করছে! এদের মধ্যে কে যে কোন বিভাগের কে জানে! গোয়েন্দা-পুলিশ থাকতেই পারে। বঙ্কু এখন কী করবে?

বঙ্কুর তো এখন আর ছদ্মবেশেরও দরকার নেই। একমাত্র বঙ্কু প্রায়-ভিখিরির চেহারায় পৌঁছে গেছে।… আর যেই যেখানে-সেখানে আনাচে-কানাচে একটু ঘাপটি মেরে বসছে, কী চেয়েচিন্তে শালপাতায় করে একটু আলুকাবলি, কি ঘুগনি খেয়ে খিদে মেটাতে চেষ্টা করছে, কোথা থেকে একজন পুলিশ এসে হাজির হচ্ছে। “অ্যাই, এখানে কী হচ্ছে? কে তুই? মুলুক কাঁহা?… চোরি ওরি করে পালাচ্ছিস? না কি, ডাকাইতি? না খুনভি? চল থানায় ঘুষে দিই গে!”

বঙ্কু হঠাৎ ভাবতে থাকে, তবে নাকি দেশে পুলিশরা নিষ্ক্রিয়? কাগজে তো তাই লিখত! বঙ্কুর মতো একটা সামান্য প্রাণী, বেপোটে একটা খুন করে ফেলে, আত্মগোপন করে বেড়াতে যাওয়ায় বিশ্বভুবন পুলিশে ছেয়ে গেছে?… সর্বত্র তাদের জাল পাতা?

অথচ বঙ্কু সত্যিই কিছু আর কোনও মোটিভ নিয়ে জেঠুর তেল-চুকচুকে টাকটাকে লক্ষ্য করে থান ইটখানা ফেলেনি তিনতলার ছাত থেকে!…

ঘটনাটা আদ্যোপান্ত ভাবতে থাকে বঙ্কু।

ওই গোয়াবাগান বাই লেনের বাড়িটা সুয্যিঠাকুরের ছিল প্রায় ভাসুর-ভাদ্ৰবউ সম্পর্ক। রোদের মুখ দেখা যায় না সারাদিন।… কেবলমাত্র ভোর সকালে গলির দু’পাশের বৃহৎ বৃহৎ বাড়িগুলোর কোনও একটার ফাঁকফোকর ভেদ করে একচিলতে রোদ এসে পড়ে বঙ্কুদের বাড়ির ছাতে।… পাঁচিলের একটা কোনায় বঙ্কু ভোরবেলা জগিং সেরে এসে, চান করে। তখন তার রাতে পরা বাসি ছাড়া সিল্কের লুঙ্গিটা কেচে নিয়ে সেই চিলতে রোদটুকুর ওপর বিছিয়ে একখানা থান ইট চাপা দিয়ে শুকোতে দিয়ে নীচে নেমে যায় চা খেতে। তারপর সাজগোজ সেরে লুঙ্গিটাকে তুলে নিয়ে পাট করে নিজের ঘরে রেখে দিয়ে বেরিয়ে পড়ে। একদিন ভুলে গেলেই তো রাতে আর সহজে সেই লুঙ্গিকে খুঁজে পায় না। কে তুলেছে? কোন ঘরের আলনায় রেখেছে? দাদারটার সঙ্গে গুলিয়ে গেছে মনে হচ্ছে— এইসব বেয়াড়া ব্যাপার ঘটতে থাকে। মা রোগেরেগে বলেন, “তো রাতদুপুরে ওই লুঙ্গি লুঙ্গি করেই বা বাড়ি মাথায় করছিস কেন? আছে কোথাও! আর কিছু পরবার নেই তোর?…”

অতএব “আপন হাত জগন্নাথ। নিজের কাজ নিজেই করো!”

এদিকে ব্যাপারটা এই— বঙ্কু যখন ছাতে এসে রোদটুকুর সদ্ব্যবহার করার ব্যবস্থা করে, ঠিক সেই সময়ই একেবারে পাশপাশি ছাতে গগন গাঙ্গুলি উঠে আসেন সূর্যপ্রণাম সারতে। আট ফুট গলির দু’ধারে সেকেলে ঢাউস ঢাউস দোতলা, তিনতলা বাড়িগুলোর কোনও একটু খাঁজ দিয়ে সূর্যের মুখটুকু একটু দেখতে পেলেই, উদাত্ত কণ্ঠে আওড়াতে শুরু করেন, “নমো জবাকুসুম সঙ্কাশং—”

চোখ বুজেই বলেন। তবু কেমন করেই যেন বঙ্কুঘটিত ঘটনা তাঁর চোখে পড়ে যায়। আর পড়লেই চেঁচিয়ে ওঠেন, “অ্যাই বঙ্কা, ওটা কী হচ্ছে? হঠাৎ জোর বাতাস এলে তোর সিল্কের লুঙ্গি উড়তে থাকলেই থান ইটখানা রাস্তায় পড়ে বসলে, কী কাণ্ড হবে খেয়াল নেই? খুনের দায়ে ফাঁসি যাবি রে যে আহাম্মক।”

সে-কথায় আমল দেয় না বঙ্কা। ভাবে, হুঁঃ। জোর বাতাস! এ গলিতে বলে, ‘মলয় বাতাসই বয় না, তো জোর বাতাস!’

অতএব নিজের পদ্ধতিটি চালিয়েই যায়।

কিন্তু? হঠাৎ আচমকা ঘটেই গেল সেই অঘটন।

তবে হাওয়ায় উড়ে নয়। বঙ্কুরই হাতের টানে৷ বেরোবার আগে তাড়াতাড়ি লুঙ্গিখানাকে তুলে রাখতে গিয়েই— সিল্কের লুঙ্গিটা কেমন ফ্যাঁস করে ফেঁসে গেল। আর ইটখানা ঠিক কাটা ঘুড়ির মতো যেন ফস করে নীচে নেমে গেল।

তার মানে, লুঙ্গিটা শুধু নিজেই ফাঁসল না, বঙ্কুকেও ফাঁসিয়ে দিল।

আজ ঠিক সেই মহামুহূর্তটিতেই গগন গাঙ্গুলির টাক-মাথাটি নিয়ে সেইখানটি দিয়েই যাওয়ার দরকার পড়ল কেন?

এ আর কিছু নয়। নিজের ভবিষ্যদ্‌বাণীটিকে ফলপ্রসূ করবার জন্যই। কেন? আর কয়েক সেকেন্ড আগে বা পরে ওর ওখান দিয়ে যাওয়া চলত না? সেই যে বলেছিলেন, “বঙ্কা, কোনওদিন খুনের দায়ে ফাঁসি যাবি।”

ব্যস! তদবধি বঙ্কু না-জ্যান্ত না-মরা হয়ে অজানা-অচেনা সব বিদঘুটে বিদঘুটে জায়গায় পথে পথে ঘুরে বেড়াচ্ছে। হদ্দ ভিখিরির অবস্থা।

একদিন একটা পানের দোকানে ঝোলানো আয়নায় নিজেকে দেখে বঙ্কু যেন হাঁ হয়ে গেল।

এ কে? বঙ্কু নামের সেই ছেলেটা?

গোয়াবাগান বাই লেনের কচিকাঁচাদের ক্লাবে ছেলেদের প্রাণের ঠাকুর বঙ্কুদা!

পাড়ার সক্কলের প্রিয়পাত্র পরোপকারী বাবা বঙ্কুবিহারী? ভাই বঙ্কু! ওঃ, না, না। এ অসম্ভব। বঙ্কু সত্যিই রাস্তার ভিখিরি বা পাগলার মতোই দোকানে পসারে এটা-ওটা চেয়ে চেয়ে খাচ্ছে! চালাকি করে হয়তো সত্যিই পাগলের ভান করছে!

কেন? না, প্রাণের ভয়ে?

ছি, ছি, ছি। প্রাণ এত দামি? ধ্যাত!

হঠাৎ বঙ্কুর মনের মধ্যে তার বড়পিসিমার একটা কথা যেন বেজে উঠল। বড়পিসিমা রাগটাগ হলেই যখন-তখন বলে ওঠেন, “গলায় দড়ি, গলায় দড়ি, এমন বাঁচনের থেকে মরণ ভাল।”

কথাটা মনে পড়তেই বঙ্কুর মনের মধ্যে একটি দিব্যজ্ঞানের উদয় হল। ঠিক! ঠিক! এমনভাবে বেঁচে থাকার চেয়ে মরাই ভাল!… পুলিশের ভয়ে, অর্থাৎ ফাঁসি যাওয়ার ভয়ে যে বঙ্কু এই এত দিন কোথা থেকে না কোথা থেকে ছুটোছুটি করে আর পালিয়ে পালিয়ে একটা ভিখিরিতুল্য হয়ে পড়েছে, সে ঠিক করে ফেলল, এর চেয়ে মরাই ভাল!

কিন্তু মরব বললেই তো মরা হয় না? তার জন্যও তো উপকরণ চাই? গলায় দড়ি দিতে দড়ি চাই। বিষ খেতে বিষ চাই, পুড়ে মরতে হলে কেরোসিন চাই!

আছে সে-সবের কিছু বঙ্কুর নাগালে?

ভাবতে ভাবতে হঠাৎ মাথায় এল, আছে! একটা জিনিস আছে!… ইউরেকা!

রেললাইন আছে।

তাতে গলা রেখে পড়ে থাকলেই ব্যস! কাজ হাসিল, কেল্লা ফতে।

আঃ, বিনা উপকরণের এই মোক্ষম ব্যবস্থাটি মনে পড়ে যাওয়ায় বঙ্কু নিজেকেই নিজে বাহাদুরি দিল।

এলোমেলোভাবে হাঁটতে হাঁটতে বঙ্কু এখন যেখানে এসে পড়েছে, সে-জায়গাটার নাম জানে না বঙ্কু। তবে দেখে কাছাকাছিই রেললাইন আছে। দিনের মধ্যে বেশ কয়েকবার ট্রেন আসা-যাওয়া করে।

ইলেকট্রিক ট্রেন।

শটাশট আসে, যায়। মনে হয়, যত সব ডেলিপ্যাসেঞ্জার বাবুরা চড়ে এতে। যায়, ফেরে। বঙ্কু সেই রেলের বাঁশি শুনতে পায়।

আপাতত বঙ্কু আস্তানা গেড়েছে একটা অতি পুরনো গায়ে ফাটল-ধরা কালী মন্দিরের পেছনে একটা বেলগাছতলায়। কালী মন্দিরটার নাম নাকি মহাকালীর মন্দির। পুরনো হলেও নিত্যপুজোর ব্যবস্থা আছে। আর বিশেষ বিশেষ দিনে খুব বোলবোলাও। অনেক ভক্ত আসে।

আর এতেই সুবিধে হয়েছে বঙ্কুর।

বৃদ্ধ পুরোহিত ঠাকুরটি পেছনের গাছতলায় পড়ে-থাকা পাগলটাকে দয়াধর্ম করে পুজোর প্রসাদ-ভোগের প্রসাদট্রসাদ দেন একটু।

তবে লোকে যেভাবে কুকুর-বেড়ালকে ডাকে, “এই আয়, আয়, তু তু!” সেইভাবে পাতায় মোড়া খাদ্যবস্তু হাতে নিয়ে ডাক দেন, “অ্যাই পাগলা আয়, আয়!”

তা হোক, পেট জুলে যাওয়া খিদের সময় খাদ্যবস্তু! ছাড়া যায়?

দিন কেটে যাচ্ছিল!

কিন্তু এ কি আবার বাঁচা?

হঠাৎই বঙ্কুর এই দিব্যজ্ঞানটি জন্মাল।

এর চেয়ে মৃত্যু ভাল। চুপিচুপি কাজটা সেরে ফেলা যাক।

তো দিনের আলোয় তো চুপিচুপি হয় না। রাতের জন্য অপেক্ষা করা ছাড়া গতি নেই।

আজই সেই রাতটা হোক।

আজ সন্ধ্যায় পুরুতঠাকুর সন্ধেপুজো সেরে চলে গেলেই রেলগাড়ির শব্দ পেলেই ছুট মারবে বঙ্কু। আর ছুটে গিয়েই লাইনের ওপর গিয়ে ঝাঁপ দেবে।

আজ অবস্থা খুব অনুকূল। বোধহয় অমাবস্যাটস্যা কিছু হবে। সন্ধে থেকেই গভীর অন্ধকার! নী নী করছে চারদিক।

লাস্ট ট্রেনটা কখন ফিরবে কে জানে! যে বঙ্কুর হাতে সর্বদা ঘড়ি বাঁধা থাকত, সে আজ সময়জ্ঞান হারাল!

তবে শুনে শুনে আন্দাজ হয়েছে।

মনে হচ্ছে এইখান থেকে যতসব লোক গুড়ের নাগরির মতো ঠেসে কলকাতায় গিয়ে পড়েছিল, তারা এখন সেইভাবে ঠাসা হয়ে আবার ফিরছে। মাঝে মাঝেই থামে আর কিছু বস্তা লোককে নামিয়ে দিয়ে আবার ছুট মারে।

শুয়ে থাকতে থাকতে হঠাৎ ট্রেন আসার শব্দ পেল বঙ্কু। শুনেই পড়ি তো মরি করেই ছুট মারল।

ট্রেনটা যেন না পালায়। আসছে। কাছে আসছে।

বঙ্কু ছুটে এসে লাইনে ঝাঁপিয়ে পড়ল।

কিন্তু এ কী! আসতে আসতে প্রায় এসে কাছে আসার সময় হঠাৎ খ্যাঁচ করে থেমে গেল যে!

বঙ্কু পড়ে থেকেই দেখতে পেল, অনেক লোক ওই বে-জায়গাতেই নেমে পড়ে বলাবলি করছে: “হয়ে গেল! কারেন্ট অফ হয়ে গেল। এখন দেখুন, কতক্ষণ অচল অধম হয়ে দাঁড়িয়ে পড়ে থাকে। ও কী! ওখানে কী? অ্যাঁ। গোরুটোরু না কি।”

ও বাবা। বঙ্কুর বুক কাঁপে।

এইদিকেই আসছে মনে হচ্ছে। একজনের হাতে আবার টর্চ। তার মানে লাইনে গলা দিয়ে পড়ে থাকা বঙ্কুকে দেখতে পাবে। আর পেলেই রেলপুলিশকে খবর দেবে।

বঙ্কু আবার উঠে পড়ে পাঁই পাঁই ছুট মেরে সোজা সেই মন্দিরের পেছনের বেলগাছতলায়। বুক ধড়ফড় করছে।

আর ঠিক সেই সময়ই যেন বৃষ্টি এল মনে হচ্ছে।

হায়। একেই বলে অভাগার কপাল। সামান্য একটু মরা। তাও হয় না। বেশ বিনি পয়সায় হয়ে যাচ্ছিল। মা কালী। এই তোমার ব্যবহার!

বঙ্কু মন্দিরের পেছন থেকে ঘুরে সামনের দিকে এল মন্দিরের সামনের চাতালে। রাত হলেই গাছতলা থেকে এখানেই এসে শোয়। মাথাটা তো ঢাকা এখানে।

কিন্তু এ কী? এসে এ কী দেখল বঙ্কু?

অ্যাঁ। কাকে দেখল?

এখনও যে মন্দিরের দরজা খোলা। ভেতরে কে বসে?

বঙ্কু সেইদিকে তাকিয়ে… “ভূ-ভূ-ভূ” করে লটকে পড়ল!

আর শুনতে পেল, পুরুতঠাকুরের গলার স্বর, “ও কিছু না! একটা পাগলা থাকে এদিকে। বিষ্টি এল বলে মন্দিরের চাতালে উঠে এসেছে। আপনি পুজো চালিয়ে যান। এই মহাযজ্ঞ সমাপ্ত হলেই দেখবেন আপনার অভীষ্ট পূর্ণ হবে। হারানো মানিক ফিরে আসবে।”

কিন্তু বঙ্কুর যে সর্বাঙ্গ শিথিল হয়ে যাচ্ছে। বঙ্কুর যে বড্ড ভূতের ভয়। জেঠু কোথা থেকে আসবে? চন্দ্রবিন্দু হয়ে গেছে।

জেঠু শেষে কিনা ভূত হয়ে গিয়ে কালী মন্দিরে! তা হতেই পারে। যত সব ভূত-প্রেত-ডাকিনী-যোগিনী তো মা কালীর সঙ্গী।

বঙ্কুকে তা হলে এখন জেঠুর ভূতের মুখে পড়তে হবে৷

আর ছুট মারবার উপায়ও নেই। দারুণ বৃষ্টি নেমে গেছে। ছাঁট আসছে।

পুরুতমশাই একটা জ্বলন্ত প্রদীপ ধরে কাছে এসে নিচু হয়ে বলে ওঠেন, “এই পাগলা! এদিকে সরে আয়? গায়ে ছাঁট আসছে?”

কিন্তু ততক্ষণে?

ততক্ষণে ভূতটা যে বঙ্কুকে দুহাতে জাপটে, “এই হতভাগা, লক্ষ্মীছাড়া বঙ্কা। এতদিন ছিলি কোথায়? চল তো আমার সঙ্গে—”

তার মানে, ভূত নয়। জেঠু-সাজা গোয়েন্দা। এত দূরে এসেও বঙ্কুকে খুঁজে বের করেছে?

বঙ্কু সেই গোয়েন্দা অথবা ভূত অথবা জেঠুর জাপটানি থেকে কিছুতেই নিজেকে ছাড়িয়ে নিতে পারল না।

কী করে পারবে? টেকো মাথায় গোটা কতক স্টিচ পড়লেও চেহারাটি তো যে জাঁদরেল সেই জাঁদরেল। আর বঙ্কু? চিরকেলে টিংটিঙে, তায় আবার এখন এই অ্যাতদিন না-খেয়ে না-শুয়ে স্রেফ নেংটি ইঁদুর!

চিঁ চিঁ করে বলল, “জে-জেঠু, তুমি বেঁ-চে আছ?”

জেঠু সদর্পে বলেন, “আলবাত আছি, থাকব না তো কী, পাড়ার লোকে তোর পেছনে পুলিশ লেলিয়ে দিয়ে খুনের দায়ে ফেলবে, তাই দেখব? ফুঃ! মাত্র তো একখানা থান ইট! তাতে এই গগন গাঙ্গুলি ঘায়েল হবে?… চল, এখন তোকে তোর থানায় জমা দিই গে, তারা তোকে লক আপ-এ পুরুক!”

২৩ ডিসেম্বর ১৯৯২

অলংকরণ: বিমল দাস

heading1 = কঠিন শাস্তি – সুনীল গঙ্গোপাধ্যায়

কঠিন শাস্তি – সুনীল গঙ্গোপাধ্যায়

দুই বন্ধুই ক্লাস নাইনে পড়ে, কিন্তু আলাদা ইস্কুলে। ওদের মধ্যে টিটো খুব খেলাধুলো ভালবাসে। পড়ার বই ছাড়া বাইরের বই বিশেষ পড়ে না, বড়জোর দু’-একটা ইংরেজি কমিক্‌স। আর পাপান খেলার মাঠে বিশেষ যায় না, যখনই একটু সময় পায় অমনই একটা গল্পের বই নিয়ে বসে। এমনকী একবার টিটোর সঙ্গে ক্রিকেট খেলা দেখতে গিয়েও পাপান একটা ডিটেকটিভ বই পড়ে শেষ করে ফেলেছিল। পাপান ইংরেজি বইও পড়ে। বাংলা বইও পড়ে।

এখন একটানা দশদিন স্কুল ছুটি। সকালবেলা পড়াশোনা শেষ করে টিটো যায় ব্যাডমিন্টন খেলতে, আর পাপান বড় রাস্তার মোড়ে একটা বইয়ের দোকানে এসে নতুন-নতুন বই দেখে, একটা-দুটো কেনে। যাওয়া-আসার পথে রোজই প্রায় এক জায়গায় ওদের দু’জনের দেখা হয়ে যায়। গল্প হয় খানিকক্ষণ। টিটো বলে আগের দিনের ব্যাডমিন্টন ম্যাচে একজনকে হারিয়ে দেওয়ার কথা, আর পাপান বলে, “কাল রাত্তিরে একটা দারুণ বই পড়লুম, জানিস!”

সকাল সাড়ে দশটায় ফুটপাথে দাঁড়িয়ে গল্প করছে টিটো আর পাপান। টিটোর হাতে ব্যাডমিন্টনের র‍্যাকেট, পাপানের হাতে দু’খানা বই। পাশেই একটা

ব্যাঙ্ক, সামনের রাস্তায় তিন-চারখানা গাড়ি দাঁড়িয়ে আছে।

গল্পে গল্পে ওরা যখন মশগুল, তখন ব্যাঙ্ক থেকে বেরিয়ে এল একজন লোক। বেশ লম্বা-চওড়া চেহারা, সুট-টাই পরা, মাথায় আধখানা টাক। মুখে একটা কেউকেটা ভাব। লোকটির হাতে একটা চাবি, সেই চাবি দিয়ে একটা গাড়ির দরজা খুলতে গিয়ে হঠাৎ মুখ তুলে সে টিটো আর পাপানের দিকে চোখ পাকিয়ে তাকিয়ে বলল, “অ্যাই, আমার গাড়িতে ঠেসান দিয়েছিস কেন রে? সরে যা! সরে যা!”

কথা বলতে বলতে অন্যমনস্ক ভাবে পাপান একটা নীল রঙের গাড়িতে হেলান দিয়ে দাঁড়িয়েছিল ঠিকই। তাতে কী হয়েছে, গাড়িটা ক্ষয়ে গেছে নাকি? একজন অচেনা লোক তাদের তুই বলবে কেন?

পাপান সোজা হয়ে দাঁড়িয়ে গাড়িটা থেকে সরে গেল খানিকটা। লোকটির দিকে তাকিয়ে বলল, “আপনার গাড়িটা ছুঁয়ে ফেলেছি, এজন্য দুঃখিত!”

লোকটি গাড়িতে ঢুকতে গিয়েও এদিকে চলে এল। গাড়িটা যেন একটা পোষা জন্তু, এইভাবে এক জায়গায় হাত বুলোতে গিয়ে চমকে উঠল। গর্জন করে বলল, “আমার গাড়িতে আঁচড় কেটেছিস? গাড়িটা নষ্ট করে দিয়েছিস!”

পাপান সেদিকে তাকাল, গাড়িটার গায়ে সে কোনও দাগ দেখতে পেল না। তা ছাড়া গাড়ির গায়ে সে আঁচড় কাটতে যাবে কেন? তাও অন্যের গাড়িতে? একটুখানি পিঠটা ঠেকিয়েছিল শুধু।

লোকটি রাগে গরগর করতে করতে বলল, “যত সব বিচ্ছু ছেলে। বদমাশ!”

এবার টিটো বলল, “আপনি গালাগাল দিচ্ছেন কেন? আপনার গাড়ির কোনও ক্ষতি করা হয়নি।”

লোকটি প্রচণ্ড জোরে চেঁচিয়ে বলল, “চোপ!”

তারপর দুটো হাতের পাঞ্জা ঠিক থাবার মতন ওদের দু’জনের মুখের ওপর রাখল। এক ধাক্কায় ওদের দু’জনকেই ফেলে দিল মাটিতে। কঠিন ফুটপাথে মাথা ঠুকে গেল টিটো আর পাপানের।

ওরা আবার উঠে দাঁড়াবার আগেই লোকটি গাড়িতে স্টার্ট দিয়ে বেরিয়ে গেল।

টিটো আর পাপানের যত-না ব্যথা লেগেছে, তার চেয়েও ওরা আহত হয়েছে বেশি। বিনা দোষে একজন লোক ওদের গায়ে হাত দিল? এর আগে কেউ কোনওদিন ওদের সঙ্গে এরকম খারাপ ব্যবহার করেনি। ওরা কোনওদিন মারই খায়নি।

কলকাতার রাস্তায় এরকম কত কী ঘটে, অন্য কেউ ভ্রুক্ষেপও করে না। কত লোক হেঁটে যাচ্ছে, পাশ দিয়ে গাড়ি চলে যাচ্ছে। একদম কাছাকাছি দু’-চারজন লোক ওদের ওরকম ভাবে পড়ে যেতে দেখে একটু ভুরু কুঁচকে তাকাল, তারপর চলে গেল যে-যার নিজের কাজে। কেউ সেই লোকটিকে একটু বাধাও দিল না, কিছু জিজ্ঞেসও করল না।

টিটো আর পাপন গায়ের ধুলো ঝেড়ে হতবাক হয়ে একটুক্ষণ তাকিয়ে রইল পরস্পরের দিকে। এটা কী হল? কেন লোকটা এরকম অসভ্যের মতন ব্যবহার করে চলে গেল? লোকটা কে?

ব্যাঙ্কের গেটে একজন বন্দুকধারী দরোয়ান থাকে। সে বন্দুকটা পাশে শুইয়ে রেখে নিশ্চিন্ত মনে খইনি খাচ্ছে। টিটো তার কাছে গিয়ে বলল, “এইমাত্র যে-লোকটি বেরোল ব্যাঙ্ক থেকে, তাকে আপনি চেনেন? এখানে প্রায়ই আসে?”

দরোয়ান ভুরু তুলে জিজ্ঞেস করল, “কোন লোক? কত লোক তো যাচ্ছে আর আসছে।”

টিটো বলল, “বেশ লম্বা, খয়েরি সুট পরা।”

দরোয়ান বলল, “সুট এখন সবাই পরে। শীত পড়েছে, সুট পরবে না!”

বোঝা গেল, এর কাছ থেকে কোনও সাহায্য পাওয়া যাবে না।

পাপান বলল, “আমি গাড়ির নম্বরটা দেখেছি। 9837, তবে আগে কী ছিল? WMF, না WMB?”

টিটো বলল, “আমি দেখিনি। আর ওকে ধরা যাবে না।”

পাপান চোয়াল শক্ত করে বলল, “ওকে খুঁজে বার করতেই হবে। অকারণে একটা লোক অন্যায় করে যাবে? ওকে শাস্তি পেতেই হবে! ‘অন্যায় যে করে আর অন্যায় যে সহে…’ তুই এই কবিতাটি পড়িসনি, টিটো?”

টিটো বলল, “কিন্তু ওকে খুঁজে পাব কী করে?”

পাপান বলল, “পৃথিবীর যেখানেই থাকুক, ওকে আমরা ঠিক খুঁজে বার করব। ওর মুখটা যেন ভুলে যাস না। দাঁড়া, একটু চোখ বুজে ওর মুখের ছবিখানা মনে গেঁথে রাখি।”

টিটো বলল, “ওর মুখটা আমার মনে না থাকলেও, দেখলেই চিনতে পারব।”

তারপর থেকে ওই ব্যাঙ্কের সামনেটায় নজর রাখে দু’বন্ধুই। যদি সেই লোকটা বা গাড়িটাকে দেখা যায়। ব্যাঙ্কটার সামনে দিয়ে মাঝে মাঝে দু’জনেই হাঁটে। অন্য সময়েও রাস্তার যে-কোনও গাড়ির নম্বরটা ওরা একবার দেখে নেয়। লম্বা-চওড়া, খয়েরি কোটপরা একজন লোককে পেছন থেকে দেখে পাপান অনেকখানি ছুটে গেল তার মুখটা দেখার জন্য। সে অন্য লোক।

লোকটি আর ব্যাঙ্কে আসে না। রোজ রোজ কেই-বা ব্যাঙ্কে যায়। তবে পাঁচ দিন পর অন্য একটি সুযোগ পাওয়া গেল।

পাপান টিকিট কাটতে গিয়েছিল গ্লোব সিনেমায়। হঠাৎ তার নজর পড়ল একটা গাড়ির নম্বরের দিকে। 9837, তবে আগের অক্ষরগুলো WMD। আগের অক্ষরগুলো মেলাটাই বেশি দরকার, একই নম্বরের অনেক গাড়ি থাকতে পারে। কিন্তু এ-গাড়ির রংটাও নীল। গাড়িটা দাঁড়িয়ে আছে নিউ মার্কেটের সামনে।

যদি এই গাড়িটাই সেই লোকটার হয়? কিন্তু পাপান একা একা সেই লোকটাকে দেখতে পেলেই বা কী করবে? কী করে শাস্তি দেবে? টিটোকে একটা খবর দেওয়া দরকার। টিটোদের বাড়িতে টেলিফোন আছে।

একটা দোকান থেকে ফোন করল পাপান। টিটো জিজ্ঞেস করল, “তুই ঠিক জানিস ওটা সেই গাড়ি? নীল রঙের অ্যামবাসাডার গাড়ি তো কতই আছে।”

পাপান একটু দুর্বলভাবে বলল, “না, একেবারে ঠিক বলতে পারছি না। অন্য গাড়িও হতে পারে। কিন্তু যদি সেই গাড়িটাই হয়? গাড়িটাকে ফলো করলে সেই লোকটার বাড়িটা চিনে আসা হবে।”

টিটো বলল, “ঠিক আছে, তুই নজর রাখ। আমি আসছি!”

একটু দূরে, অন্য একটা গাড়ির আড়ালে চুপ করে দাঁড়িয়ে রইল পাপান। টিটোর আসতে কুড়ি-পঁচিশ মিনিট লাগবেই। তার আগেই যদি লোকটা বেরিয়ে আসে নিউ মার্কেট থেকে? অতবড় লোকটার সঙ্গে পাপান গায়ের জোরে পারবে না। তবে ছুটে গিয়ে পেছন থেকে একটা ল্যাং মেরে আছাড় খাওয়াতে পারে। তাতেই অনেকটা প্রতিশোধ নেওয়া হবে। কিন্তু ওর সঙ্গে যদি অন্য লোক থাকে?

ঠিক তাই। টিটো এসে পৌঁছবার আগেই নিউ মার্কেট থেকে বেরিয়ে এল সেই লোকটি। হ্যাঁ, কোনও ভুল নেই, সেই লোকটাই বটে। তার সঙ্গে রয়েছে আরও দু’জন লোক। তারা নীল গাড়িটার দিকেই এগিয়ে আসছে হাসতে হাসতে। হাতে কয়েকটা প্যাকেট। পাপানের মনটা দমে গেল। এখনই তো ওরা গাড়িতে উঠে চলে যাবে, সে কী করবে?

লোকটিকে ভাল করে দেখবার জন্য পাপান অনেকটা কাছে এগিয়ে এল।

সেই আসল লোকটাই গাড়ি চালাবে। একটা ভিখিরি বুড়ি জানলা দিয়ে হাত বাড়িয়ে দিল তার কাছে। লোকটা ধমকে উঠল, “এই যা! সরে যা!”

বুড়ি তবু সরে না। ঘ্যানঘ্যান করতে লাগল।

তারপরের ব্যাপারটা দেখে আঁতকে উঠল পাপান। লোকটা সাঁ করে কাচ তুলে দিল গাড়ির জানলার। তাতে আটকে গেল ভিখিরি বুড়িটার হাত। বুড়িটা যন্ত্রণায় চিৎকার করে, “ওরে বাবা রে, মরে গেলাম রে’ বলতে লাগল, আর ভেতরে সেই লোকগুলো খলখল করে হাসছে।

ঠিক এই সময় টিটো এসে ডাকল, “পাপান!”

কাছেই একটা ট্যাক্সি থেমেছে, তার মধ্যে বসে আছে টিটো। পাপান দৌড়ে এসে ট্যাক্সিতে উঠে পড়ে বলল, “সেই গাড়ি, সেই লোক। ওকে ফলো করে বাড়িটা দেখে আসতে হবে।”

জানলার কাচ আবার নামিয়ে নীল গাড়িটা এবার স্টার্ট দিয়েছে।

পাপান উত্তেজিতভাবে বলল, “ওই লোকটা, ওই লোকটা, ওর মতন খারাপ লোক আমি পৃথিবীতে আর দেখিনি। একটা ভিখিরিকে শুধু শুধু কী কষ্ট দিল। ওকে ছাড়া হবে না, ওকে শাস্তি দিতেই হবে!”

টিটো ট্যাক্সি ড্রাইভারকে বলল, “আপনি আবার চলুন, শিগগির!”

ড্রাইভার জিজ্ঞেস করল, “কোন দিকে যাব!”

টিটো আর কিছু বলবার আগেই পাপান বলল, “ডান দিকে ঘুরিয়ে নিন।”

সে একটা গল্পের বইয়ে পড়েছে যে, অল্পবয়সি ছেলেরা কোনও ট্যাক্সিতে চেপে অন্য কোনও গাড়ি ফলো করতে বললে ট্যাক্সি-ড্রাইভাররা সন্দেহ করে। যেতে চায় না। সেইজন্য পাপান শুধু আগের গাড়িটা দেখে দেখে বলতে লাগল, “ডান দিকে, এবার বাঁ দিকে।”

বেশ কয়েক মিনিট কেটে যাওয়ার পর টিটো ফিসফিস করে বলল, “গাড়িটা কত দূর যাবে রে? ট্যাক্সিভাড়া অনেক হয়ে গেলে কী করে দেব? আমার কাছে বেশি পয়সা নেই। তোর কাছে আছে?”

পাপান বলল, “আমার কাছে তো পাঁচ টাকার বেশি নেই!”

টিটো বলল, “এর মধ্যেই পনেরো টাকা উঠে গেল, আমার কাছে আছে মাত্র দশ টাকা।”

পাপান বলল, “একটা কিছু ব্যবস্থা হয়ে যাবেই। এখন আর ওকে ছাড়লে চলবে না।”

নীল গাড়িটা এসে থামল টালিগঞ্জে, বড় রাস্তা ছেড়ে একটা ছোট রাস্তায় ঢুকে একটা পাঁচিল-ঘেরা বাড়ির সামনে। পাপান আর টিটো নেমে পড়ল একটু দূরে। ট্যাক্সি ড্রাইভারকে একটু অপেক্ষা করতে বলে ওরা ঠিকানা খোঁজার ভান করে একটু একটু করে এগোতে লাগল।

সন্ধে হয়ে এসেছে। এ-রাস্তাটা অন্ধকার অন্ধকার মতন। সেই বাড়িটার সামনে একটা লোহার গেট, ভেতরে একজন দরোয়ান বসে আছে। লোক তিনটে ভেতরে ঢুকে গেছে, ভেতরটায় কিছু দেখা যাচ্ছে না।

এ তো বেশ বড়লোকের বাড়ি। এখন কী করা যায়?

পাপান ভাবল, লোকটা এমন বড়লোক হয়েও একটা বুড়ি ভিখিরিকে অমন কষ্ট দেয়? পাষণ্ড! ওকে শাস্তি দিতেই হবে!

বাড়িটার সামনে এমনই ঘোরাঘুরি করা যায় না। ট্যাক্সি-ড্রাইভার হর্ন দিচ্ছে। পাপান ঠিক করে ফেলেছে যে, ওই ট্যাক্সিতেই বাড়ি ফিরতে হবে, না হলে ভাড়া দেবে কী করে? বাড়িতে গিয়ে দাদার কাছে টাকা চাইতে হবে। দাদা যদি এখন বাড়িতে না থাকে, তা হলে মায়ের কাছে।

টিটো বলল, “এখন আর তো কিছু করার নেই। বাড়িটা তবু চেনা হল।”

পাশ থেকে গায়ে চাদর জড়ানো একটি লম্বামতন ছেলে জিজ্ঞেস করল, “তোমাদের কী চাই ভাই? কাকে খুঁজছ?”

টিটো বলল, “কিছু চাই না। একটা ঠিকানা খুঁজছি। আমার এক বন্ধু থাকে পঁয়তাল্লিশ নম্বর বাড়িতে, কিন্তু সে তো ওরকম লোহার গেটওয়ালা বাড়ি বলেনি, এমনই সাধারণ দোতলা বাড়ি। ওই বাড়িটা কার বলতে পারেন?”

লম্বা ছেলেটি বিরক্ত ভাব করে বলল, “ওটা তো রঘু চৌধুরীর বাড়ি। কেন, তার সঙ্গে তোমাদের কী দরকার?”

পাপান বলল, “না, না, কোনও দরকার নেই। এমনি জিজ্ঞেস করছিলাম।”

ছেলেটি বলল, “মহা পাজি লোক! লোককে ঠকিয়ে ঠকিয়ে অত বড় বাড়ি করেছে। এটা আগে ছিল একজন বিধবা ভদ্রমহিলার, তিনি হঠাৎ মারা গেলেন! তারপর বাড়িটা রঘু চৌধুরীর হয়ে গেল। লোকে বলে, ওই রঘু চৌধুরীই বিধবা মহিলাকে বিষ খাইয়ে মেরে ফেলেছে!”

টিটো চোখ বড় বড় করে বলল, “খুন? ওকে পুলিশে ধরেনি?”

ছেলেটি বলল, “ওর সব বড় বড় লোকের সঙ্গে চেনা আছে। কী সব কলকাঠি নেড়েছে, কেউ ওকে ছুঁতেও পারেনি।”

টিটো আবার জিজ্ঞেস করল, “আপনারা পাড়ার লোক কিছু করতে পারেননি? ওকে শাস্তি দেওয়া উচিত ছিল না?”

ছেলেটি বলল, “ওকে ধরা-ছোঁওয়া অত সহজ নয়। আমরা কিছু করতে গেলে আমাদেরই পুলিশে ধরিয়ে দেবে। জানো, আমি ওর কাছে একবার চাকরি চাইতে গিয়েছিলাম। আমার কথা ভাল করে শুনলই না, দূর দূর করে তাড়িয়ে দিল, কুকুর লেলিয়ে দিল!”।

ট্যাক্সিওয়ালা অধৈর্য হয়ে গেছে, ওদের উঠে পড়তে হল। ফেরার পথে আগাগোড়া গম্ভীর হয়ে রইল পাপান।

এর পর দু’-তিনদিন দুই বন্ধু দেখা হলেই ওই রঘু চৌধুরীকে নিয়ে আলোচনা করে। লোকটা অসভ্য, নিষ্ঠুর, খুনি, অথচ তাকে কেউ শাস্তি দিতে পারে না! একটা খারাপ লোক মানুষের ক্ষতি করে ঘুরে বেড়াবে, এত বড় বাড়িতে থাকবে, তাথচ কেউ জানতে পারবে না তার আসল রূপটা? একটা কিছু করতেই হবে, কিন্তু কী করা যায়?

ওরা দু’জন মাঝে মাঝে চলে আসে টালিগঞ্জে। সেই বাড়িটার সামনে ঘোরাঘুরি করে। দু’-একবার রঘু চৌধুরীকে গাড়ি নিয়ে বেরিয়ে যেতেও দেখেছে। একবার রঘু চৌধুরীর সঙ্গে পাপনের চোখাচোখিও হয়ে গেল। কিন্তু রঘু চৌধুরী তাকে চিনতেও পারল না। ও নিশ্চয়ই অনেক, অনেক লোকের সঙ্গে খারাপ ব্যবহার করেছে, তাদের মুখ মনে রাখতে পারে না।

ওরা খবর জোগাড় করল যে, রঘু চৌধুরী এ-পাড়ার দুর্গাপুজো, কালীপুজোর সময় অনেক টাকা চাঁদা দেয়। তাই কেউ তাকে ঘাঁটায় না। তবে একটা চায়ের দোকানের সামনে দাঁড়িয়ে দুটি ছেলে বলছিল, রঘু চৌধুরী আসলে স্মাগলার, তাই ওর এত টাকা!

একদিন সকালবেলা ওই বাড়ির লোহার গেটের পাশ দিয়ে যেতে যেতে ওরা দেখল, ভেতরে একটা সুন্দর সবুজ লন। সেখানে দুটি ফুটফুটে ছেলে, পাপানদের চেয়ে অনেক ছোট। মনে হয় ক্লাস ফোর আর ফাইভে পড়ে, একটা বল নিয়ে খেলছে, আর তাদের সঙ্গে খেলায় যোগ দিয়েছে রঘু চৌধুরী আর একটা কুকুর। বাবা ছেলেদের সঙ্গে খেলছে আর সবাই মজা করে হাসছে। এক-একবার ছোট ছেলেটাকে কাঁধে তুলে নিচ্ছে রঘু চৌধুরী। কুকুরটা লাফাচ্ছে পাশে।

কী সুন্দর দৃশ্য! মনে হয় কী আনন্দময় এই বাড়ি। রঘু চৌধুরী তার ছেলেদের সঙ্গে এত ভাল ব্যবহার করে, আর খুব খারাপ ব্যবহার করে বাইরের লোকদের সঙ্গে।

সেদিন ফেরার পথে টিটো বলল, “আর টালিগঞ্জে এসে কী হবে রে পাপান? কিছুই তো করা যাবে না!”

পাপান বলল, “আমার মাথায় একটা বুদ্ধি এসেছে।”

টিটো সঙ্গে সঙ্গে উৎসুকভাবে বলল, “কী?”

পাপান বলল, “ওকে বেনামি চিঠি লিখব। ওপরে একটা মানুষের মাথার খুলি এঁকে লিখব, “সাবধান রঘু চৌধুরী! তুমি যদি পাপ কাজ বন্ধ না করো, তা হলে তোমার মুণ্ডু উড়ে যাবে! ইতি মেঘনাদ।’ মেঘনাদের তলায় একটা জ্বলন্ত তীর আঁকা থাকবে।”

টিটো বলল, “এই চিঠি পেলে ও হাসতে হাসতে ওয়েস্ট পেপার বাস্কেটে ফেলে দেবে! মোটেই ভয় পাবে না।”

পাপান বলল, “কেন ভয় পাবে না? ই কী করে জানলি ওদের বাড়িতে ওয়েস্ট পেপার বাস্কেট আছে?”

টিটো বলল, “সব বাড়িতেই থাকে। শুধু চিঠি পড়ে ভয় পাবে কেন? মুণ্ডু ওড়াবার ক্ষমতা যে তোর আছে, তার কোনও প্রমাণ দিতে পারবি?”

পাপান বলল, “আরও বেশি ভয় দেখিয়ে চিঠি লিখব!”

টিটো বলল, “ধুত! ওতে কিছু হবে না। অন্য রাস্তা ভাব।”

পরদিন বিকেলে ব্যাডমিন্টন খেলতে না গিয়ে টিটো দৌড়ে দৌড়ে চলে এল পাপানের বাড়িতে। ছাদে টেনে নিয়ে গেল। তারপর দারুণ উত্তেজিত ভাবে বলল, “আজ ইস্কুলে কী দেখলাম জানিস। ওই ছেলে দুটো আমাদের ইস্কুলেই পড়ে!”

“ওই ছেলে দুটো মানে?”

“রঘু চৌধুরীর দুই ছেলে। ওদের নাম অজয় আর সুজয়। আমাদের জয়দেবের ভাই গোগো ওই সুজয়ের সঙ্গে এক ক্লাসে পড়ে। গোগো বলল, ওরা দুই ভাই-ই খুব ভাল। পড়াশোনায় ভাল, ব্যবহারও খুব ভদ্র! ওই নীল গাড়িটা ছুটির পর ওদের নিতে আসে।”

“তা হলে তো খুব কাছাকাছি এসে গেল রে!”

“রঘু চৌধুরীও হয়তো কোনওদিন স্কুলে আসবে। তারপর ওকে পেছন থেকে ল্যাং মারব?”

“তার চেয়ে অনেক কঠিন শাস্তি দেওয়ার কথা আমার মাথায় এসে গেছে। শোন টিটো, মনে কর, তুই একদিন জানতে পারলি যে, তোর বাবা একজন চোর কিংবা খুনি—”

“অ্যাই, কী হচ্ছে কী? আমার বাবা কীরকম লোক, সবাই জানে।”

“আহা, সত্যি সত্যি বলছি না। ধর, যদি এমন হত। তোর কিংবা আমার বাবাকে সবাই খুব ভাল লোক বলেই জানে, হঠাৎ একদিন প্রমাণ বেরিয়ে গেল বাবা একজন খুনি, তা হলে তোর মনের অবস্থা কী হত?”

“বাবাকে আমি ঘেন্না করতাম।”

“ঠিক তাই। রঘু চৌধুরী লোকটা তো সত্যিই খারাপ। ওর ছেলে অজয় আর সুজয় তা জানে না। ওরা বাবাকে ভালবাসে। ওদের আমরা সব কথা জানিয়ে দেব। প্রমাণ দেব। তখন ওরা বাবাকে ঘেন্না করতে শুরু করবে। সেটাই হবে রঘু চৌধুরীর শাস্তি।”

“গুড আইডিয়া, কিন্তু…”

“এর মধ্যে আবার কিন্তু কী?”

“অজয় আর সুজয় অত ছোট… বাবা সম্পর্কে হঠাৎ ওইসব জানতে পারলে ওদের মনে খুব আঘাত লাগবে না? ওদের তো কোনও দোষ নেই! অন্য কিছু করা যায় না, পাপান?”

“অন্য আর কী?”

টিটো পাপানের কাছে মাথাটা নিয়ে এসে বলল, “তুই যে সেই চিঠির কথাটা বলেছিলি?”

দু’জনে বুদ্ধি আঁটল অনেকক্ষণ ধরে।

পরদিনই রঘু চৌধুরী তার বাড়ির লেটার-বক্সে একটা চিঠি পেল। সাদা খাম। ভেতরে একটা সাদা পাতায় গোটা গোটা অক্ষরে লেখা:

“রঘু চৌধুরী, সাবধান!

তোমার পাপের কথা,

কুকীর্তির কথা সব বলে দেব

তোমার দুই ছেলেকে!

ইতি মেঘনাদ”

চিঠিটা পড়ে রঘু চৌধুরীর ভুরু কুঁচকে গেল। কুচিকুচি করে ছিড়ে ফেলল বটে, কিন্তু সারাদিন তার মনটা খচখচ করতে লাগল।

পরদিন আর-একটা চিঠি:

“রঘু চৌধুরী, সাবধান!

তোমার ছেলে অজয় সুজয়

কোন ইস্কুলে যায়, আমরা জানি

তোমার বহু পাপের প্রমাণ আছে

আমাদের হাতে

অজয় আর সুজয়কে জানিয়ে দেব

সব কথা, সব কথা

লজ্জায় তাদের মাথা হেঁট হয়ে যাবে।

ইতি মেঘনাদ”

এবার চিঠিটা ছিঁড়তে গিয়েও ছিঁড়ল না রঘু চৌধুরী। ভাঁজ করে পকেটে রেখে দিল। সারাদিন কাজের ফাঁকে ফাঁকে চিঠিটা পড়তে লাগল বারবার। তার বুক ঢিপঢিপ করছে। জীবনে সে কখনও এত ভয় পায়নি। নিজের ছেলে দুটিকে সে সত্যিই খুব ভালবাসে।

এবার এল তিন নম্বর চিঠি:

“রঘু চৌধুরী, সাবধান!

আর সময় নেই

তুমি চাও তোমার ছেলেরা তোমায়

ঘেন্না করুক?

সব বলে দেব, সব!

এখনও যদি বাঁচতে চাও

কাল সকাল সাতটায় দেখা করো

বিবেকানন্দ পার্কে বড় ছাতিম গাছের তলায়

ইতি মেঘনাদ

পুঃ: একা আসবে।”

এবার রঘু চৌধুরী ধরে নিল, যে তাকে ভয় দেখাচ্ছে, সে টাকা চায়। ব্ল্যাকমেইল! তার মুখখানা হিংস্র হয়ে উঠল, চিঠিখানা টুকরো টুকরো করে পা দিয়ে মাড়িয়ে সে ড্রয়ার খুলে বার করল একটা রিভলভার।

পরদিন ঠিক সকাল সাতটায় রঘু চৌধুরী বিবেকানন্দ পার্কে এসে হাজির। বড় ছাতিম গাছটার কাছে এসে সে এদিক-ওদিক তাকাচ্ছে। সেখানে বসে আছে একটা তেরো-চোদ্দো বছরের হাফপ্যান্ট পরা রোগা ছেলে, তাকে সে পাত্তা দিচ্ছে না। তার ধারণা, কোনও বিকট চেহারার গুণ্ডা লুকিয়ে আছে কাছেই। পকেটে হাত দিয়ে সে চেপে ধরে আছে রিভলভারটা।

পাপান হাতছানি দিয়ে ডেকে বলল, “এই যে চৌধুরীমশাই, এদিকে আসুন। আমিই মেঘনাদ।”

রঘু চৌধুরীর মাথায় যেন আগুন জ্বলে গেল। দাঁত কিড়মিড় করে বলল, “হতভাগা ছেলে। আমার সঙ্গে ইয়ার্কি? মেরে তোর মুখের সব ক’টা দাঁত ফেলে দেব।”

একটুও ভয় না পেয়ে পাপান বলল, “আমাকে ওরকম শাসাবে না, কোনও লাভ নেই। একটু দূরেই দাঁড়িয়ে আছে আমার বন্ধুরা। তুমি আমার ওপর আক্রমণ করাতে এলেই তারা এসে ঝাঁপিয়ে পড়বে। একজন পুলিশে খবর দেবে। তাতেই তোমার দুই ছেলে সব জেনে যাবে।”

থমকে গিয়ে রঘু চৌধুরী বলল, “তুই কী চাস? কত টাকা?”

পাপান হা হা করে হেসে উঠল।

রঘু চৌধুরী বলল, “শোন, আমি তোকে এক হাজার টাকা দেব। তারপর খবরদার আমার ছেলেদের কাছে ঘেঁষবি না। যদি ওদের কিছু বলতে যাস, তোকে খুন করে ফেলব। নির্ঘাত খুন করে ফেলব!”

পাপান বলল, “আমাকে খুন করলেও আমার অন্য বন্ধুরা থাকবে। তারা তোমার ছেলেদের বলে দেবে, তুমি খুনি, তুমি স্মাগলার, তুমি বিনা কারণে অন্য ছেলেদের ধাক্কা মেরে মাটিতে ফেলে দাও। এইসব শুনে তোমার ছেলেরা তোমাকে ঘেন্না করবে। তোমাকে বাবা বলে মানতে চাইবে না।”

রঘু চৌধুরী এক পা এগিয়ে এসে বলল, “তুই কত টাকা চাস?”

পাপান বলল, “এক পয়সাও চাই না। তোমাকে ক্ষমা চাইতে হবে। যদি ক্ষমা না চাও…”

রঘু চৌধুরীর শরীরটা কেঁপে উঠল। সমস্ত মুখটা কুঁচকে গেল। হঠাৎ সে মাটিতে হাঁটু গেড়ে বসে পড়ে বলল, “ক্ষমা চাইছি! আর কক্ষনও এসব করব না। কাউকে ঠকাব না, কারও সঙ্গে খারাপ ব্যবহার করব না। তুমি আমার ছেলেদের কিছু বোলো না। ওরা আমাকে এত ভালবাসে, বোলো না, প্লিজ, কিছু জানিয়ে দিয়ো না ওদের, আমি এখন থেকে কোনও অন্যায় করব না।”

বলতে বলতে ঝরঝর করে কেঁদে ফেলল রঘু চৌধুরী।

২৩ ডিসেম্বর ১৯৯২

অলংকরণ : সুব্রত গঙ্গোপাধ্যায়

heading1 = আমিই গোয়েন্দা – সঞ্জীব চট্টোপাধ্যায়

আমিই গোয়েন্দা – সঞ্জীব চট্টোপাধ্যায়

অনেকদিনের সাধ, ওই কলমটা কিনব, যেটা আমি মোক্তারবাবুর পকেটে দেখেছি। কী একটা কাজে গিয়েছিলুম। তিনি আমাকে দেখিয়েছিলেন। ভদ্রলোকের খুব কলমের শখ। আমারও কিছু কম নয়। তবে মোক্তারবাবুর প্রচুর পয়সা, আর আমি সামান্য কাজ করি। কলমটা নেড়েচেড়ে দেখেছিলুম লোভীর মতো। জাপানি কলম। টানলে বড় হয়। চেপে দিলে ছোট্ট এতটুকু। সোনার নিব। কোল্যাপসিবল কলম। কলমটা দেখার পর তিন রাত ঘুমোতে পারিনি। ওইরকম কলম আমার চাই। যতক্ষণ না পাচ্ছি, শান্তি নেই। লোভের মতো বিশ্রী অসুখ আর দুটো নেই।

মোক্তারবাবুকে জিজ্ঞেস করলুম, “কোথায়। পাওয়া যায় এমন কলম?”

“এসব বিদেশি জিনিস, সহজে পাওয়া যায় না বাবা। খবর রাখতে হয়। তোমাকে আমি কয়েকটা ঠিকানা দিচ্ছি।”

তিনটে দোকানের ঠিকানা দিলেন। যা টাকা-পয়সা ছিল, সব পকেটে ভরে কলমের সন্ধানে বেরিয়ে পড়লুম। কলমটা আমার চাই-ই চাই। অ্যাট এনি কস্ট। প্রয়োজন হলে হাতঘড়িটা বেচে দেব। কলমটার জন্য খেপে গেলুম। কলম ছোট হয়, কলম বড় হয়। সরু চুলের মতো রেখা পড়ে। ছাই রং। স্টেনলেস স্টিলের ব্যান্ড লাগানো। কী জিনিস তৈরি করেছে জাপান!

প্রথম দোকানের মালিক বললেন, “দু’পিস এসেছিল, বিক্রি হয়ে গেছে।” পরে আর আসবে কি না বলতে পারছেন না। দ্বিতীয় দোকান বললে, ওরকম কলম তাঁরা জীবনে দেখেননি। “শেফার আছে, পার্কার আছে, সবই জাতের কলম, নিতে হয় নিন। কলম ছোট হয়, কলম বড় হয়, তাতে আপনার কী! লিখবেন, না ম্যাজিক দেখাবেন।”

বেরসিক মানুষটিকে বোঝাই কী করে, সব কলমই তো লেখে, কিন্তু কোন কলম ছোট বড় হয়। তৃতীয় দোকানের মালিক বললেন, একটা আছে, তবে তাঁর কাছে নেই, আনিয়ে দিতে পারেন। “অপেক্ষা করতে হবে। ঘণ্টাখানেক পরে কলমটা পাওয়া যেতে পারে। আপনি নেবেন তো, না দেখে ছেড়ে দেবেন।”

“আরে মশাই, আমি নেব। টাকাটা না হয় আপনি আগেই নিয়ে নিন।”

সহকারীকে কী একটা বললেন গুজরাতি ভাষায়, তিনি বেরিয়ে গেলেন। আমার অপেক্ষার পালা। সেই কলম আসছে। ছাই ছাই রং। স্টিলের ব্যান্ড। ছোট্ট, সোনার নিব। এই ছোট, তো টানলে বড়। সেই মুহূর্তে আমার মতো সুখী সারা কলকাতা শহরে আর একজনও কেউ ছিল কি! এক ঘণ্টা পরেই একটা কলমের মালিক হব আমি।

ব্যবসায়ীদের তল্লাট। কিছু দূরেই স্টক এক্সচেঞ্জ। শেয়ার মার্কেট। কলকাতার যত পয়সাঅলা লোক চারপাশে ব্যস্ত গণ্ডারের মতো ঘুরছেন। তাঁরা টাকা ছাড়া আর কিছু বোঝেন না। পাশেই চিনাবাজার। লরি, ঠেলা আর মোটরবাইকের গুঁতোগুঁতি। উত্তাল কলকাতা তিড়িংবিড়িং লাফাচ্ছে। তার মাঝে আমি এক পাগল। কলমপাগল।

সময়টা কাটাতে হবে। কী করি! রাস্তায় দাঁড়ানো যাচ্ছে না। লোকের পর লোক গুঁতিয়ে চলে যাচ্ছে। এ-পাড়ায় কলকাতার সেই বিখ্যাত শিঙাড়ার দোকান। এক- একটার জামদানি চেহারা। পুরোটাই ঘিয়ে ভাজা। ভাবলুম, ওই গরম শিঙাড়া নিয়ে বসলে সহজেই অনেকটা সময় কেটে যাবে। একটু করে ভাঙব, ফুস করে গরম বাতাস বেরোবে, মুখে পুরে হু হা করব। এ-পাড়ায় সামোসা মরিচের ঝালে উগ্র। একটাকে কাবু করতেই একঘণ্টা কাবার।

দোকানটা তেমন পরিষ্কার-পরিচ্ছন্ন নয়। কিন্তু খাবার উত্তম। উঁচু জায়গায় বসে ভীমের মতো এক ভদ্রলোক শিঙাড়া ভাজছেন। বিশাল কড়া, বিশাল তাওয়া। ভাল ঘিয়ের গন্ধে বাতাস আকুল। একটা নয়, দুটো শিঙাড়ার অর্ডার দিলুম। যা ভেবেছিলুম তাই, আগুন দিয়ে তৈরি। পাতার ওপর খেলাতে খেলাতেই সময় কেটে গেল। গরমে আর ঝালে জ্বলেপুড়ে কলমের দোকানে হাজির হলুম। কলম এসে গেছে, আমার স্বপ্নের কলম। পাতলা প্লাস্টিকের খাপে। দাম দিয়ে কলম পকেটস্থ করে কলকাতার ভিড়ে ঝাঁপ মারলুম। ব্র্যাবোর্ন রোড ধরে হাঁটছি আর ভাবছি, কেউ জানে না, আমার কত সুখ। এই কলমটা পাওয়ার জন্যই আমি যেন জন্মেছিলুম। মিনিট দশেক হাঁটার পর মনে হল, কলমটা পাশপকেটে রাখার চেয়ে বুকপকেটে আটকে রাখাই ভাল। পাশপকেট থেকে যদি পড়ে যায়! ট্রামে বাসে উঠছি না যখন, তখন পকেটমারের ভয় নেই। বুকপকেটে হৃদয়ের কাছাকাছিই থাক না। খাপ খুলে কলমটা বুকপকেটে রেখে হাঁটছি। একটু একটু গান গাইছি। ভাবছি, প্রথম লেখাটা কী লিখব! আমার জামশেদপুরের বন্ধুকে একটা চিঠি! না, একটা কবিতা!

নিজের চিন্তায় মশগুল হয়ে পথ হাঁটছি। বুকপকেটে সেই আহামরি কলম। বেন্টিঙ্ক স্ট্রিটে পড়লুম। যাব ভিক্টোরিয়া হাউসের দিকে। বাঁ দিকের ফুটপাথ। তেমন একটা ভিড় নেই। ভিক্টোরিয়া হাউসের বাক্সে ইলেকট্রিক বিলের চেক ফেলব। গেটের কাছ বরাবর গিয়ে বুকপকেটের দিকে তাকিয়ে দেখি পেনটা নেই।

মাথা ঘুরে গেল।

পাশপকেটে নেই, বুকপকেটে নেই। কোথাও নেই। মাথা ঘুরে গেল। পেন পকেটমার। বাসে ট্রামে উঠলুম না৷ ফাঁকা রাস্তা দিয়ে এলুম। পকেটমার এল কোথা থেকে। এ কি ইটালিয়ান পকেটমার। শুনেছি ইটালির পকেটমাররা অসাধ্য সাধন করতে পারে। সামনে, পেছনে যত দূর দৃষ্টি যায়, তাকালুম। পকেটমারের মতো কাউকেই দেখলুম না। সব নিরীহ, শান্ত ভদ্রলোক নিজেদের কাজে আসা-যাওয়া করছেন।

চোখে জল এসে গেল। ভগবান। কলমটা তুমি দিয়েও নিয়ে নিলে! এ কোনও মানুষের কাজ নয় ভগবান, এ তোমারই খেলা। তবু মন মানতে চাইছে না। কলমটা এইভাবে ভ্যানিশ হয়ে যাবে? এইভাবে আমি বোকা বনে যাব?

অনেকক্ষণ চুপ করে দাঁড়িয়ে রইলুম। এতটাই বোকা আমি। পকেট থেকে পড়ে যায়নি। যেতে পারে না। ক্লিপের গ্রিপটা যথেষ্ট ভালই ছিল। আমি একবারও সামনে ঝুঁকিনি। সেই কখন থেকে খাড়া হেঁটে আসছি। অদৃশ্য কোনও হাত কলমটা তুলে নিয়েছে। আমার ধারেকাছে কেউ আসেনি। কোনও ভিড় ছিল না। কেউ গা ঘেঁষাঘেঁষি করেনি। তা হলে হাতটা এল কোথা থেকে!

ভাবতে ভাবতে নিজেই একজন গোয়েন্দা হয়ে গেলুম। ফেলে আসা পথের দিকে তাকালুম। বোম্বে সুইটস-এর দোকানটা যেখানে, সেখানে আমি একবার পকেটে হাত চেপে দেখেছিলুম পেনটা আছে। বোম্বে সুইট্‌স থেকে ভিক্টোরিয়া হাউস, এর মাঝেই ঘটনাটা ঘটে গেছে। যখন আসছিলুম, তখন আমার বাঁ দিকে সার সার দোকান। পরিষ্কার ফুটপাথ ধরে হাঁটছি। ডানপাশে রাস্তা। এই তো ঘটনা। আমার ত্রিসীমানায় কেউ আসেনি। বলো গোয়েন্দা, কে আমার কলম নিয়েছে! ভূতে!

ফেলে-আসা ফুটপাথের মাঝামাঝি জায়গায়, একপাশে দাঁড়িয়ে একটা লোক গামছা বিক্রি করছে। একটা গামছার পাট খুলে দু’হাতে ধরে দোলাচ্ছে এ-পাশে ও-পাশে আর হাঁকছে, “গামছা, গামছা।” গামছার ঝাপটা কোনও কোনও পথচারীর গায়ে লাগছে। এইরকম একটা জায়গায় দাঁড়িয়ে লোকটা গামছা বিক্রি করছে কেন! আবার গামছাটা বিছিয়ে এ-পাশ, ও-পাশ দোলাচ্ছে! মাথায় একটা ঝলক খেলে গেল।

লোকটার দিকে এগিয়ে গেলুম।

ভেবেছে, খদ্দের!

ঝপ করে গামছার কোনাটা চেপে ধরলুম। তলার দুটো কোণ একসঙ্গে। শক্তমতো একটা কী ঝুলছে। লোকটা অবাক হয়ে বললে, “কেয়া বাবু?”

“মেরা কলম।”

“কলম?”

আমি ততক্ষণে ঝুলন্ত কলমটা গামছার জালি জালি আঁচল থেকে উদ্ধার করে ফেলেছি। আমার সেই ছাই ছাই রঙের সুন্দর জাপানি কলম।

লোকটা হতভম্ব। বলছে, “মেরা কুছ কসুর নেহি।”

কলম পেয়ে গেছি। সেই আনন্দেই আমি বিভোর। লোকটাকে আর বলব কী! পরে এক পুলিশ অফিসার আমাকে বলেছিলেন, ওই গামছাঅলা খুব ইনোসেন্ট ছিল না। ওটাও একটা কায়দা।

না, তা নয়, লোকটা নিরপরাধ। কারণ, লোকটাকে ধরার আগে আমি অনেকক্ষণ তাকে চোখে চোখে রেখেছিলাম। লোকটা, আপন মনে গামছা দোলাচ্ছে। দুলিয়েই যাচ্ছে। অসৎ উদ্দেশ্য থাকলে, বঁড়শি থেকে মাছ খুলে নেওয়ার মতো গামছা থেকে পেনটা খুলে নিত। তা করেনি।

আবার এও হতে পারে, লোকটা আমাকে নজরে রেখেছিল।

কী জানি কী!

২৩ ডিসেম্বর ১৯৯২

অলংকরণ : দেবাশিস দেব

heading1 = নীলকান্তমণি উধাও – হীরেন চট্টোপাধ্যায়

নীলকান্তমণি উধাও – হীরেন চট্টোপাধ্যায়

যাব বলে লাফাচ্ছিলাম দিনসাতেক আগে থেকেই, সকালে বাবা যখন মা আর আমাকে পৌঁছে দিয়ে অফিস চলে গেলেন, আনন্দে তখনও টগবগ করে ফুটছি আমি। কিন্তু দুপুরের এই ছোট ব্যাপারটাই কেমন যেন খিঁচড়ে দিয়ে গেল মনটা। সন্ধের জমজমাট অনুষ্ঠানের কথা ভেবেও মন ঠান্ডা করতে পারছিলাম না।

ব্যাপারটাকে অবশ্য ছোট্টই বলতে হবে, অন্তত আমার মনখারাপ হওয়ার মতো ব্যাপার সেটা মোটেই নয়। সকালে আসার সঙ্গে সঙ্গে বড়মামা আমাকে জড়িয়ে ধরেছেন, “আরে, এসো, এসো, আমার চ্যাম্পিয়ান ভাগনে।” তারপর আমায় ভেতরের ঘরে নিয়ে গিয়ে দারুণ একটা পেন আর ক্যালকুলেটর দিয়ে বলেছেন, “এই নে, তোর চ্যাম্পিয়ান হওয়ার পুরস্কার।”

একটা ক্যালকুলেটরের শখ আমার অনেক দিন থেকে। বাবাকে বলতে পারিনি খানিকটা ভয়েই, বলবেন, “এখন থেকেই তোর ক্যালকুলেটর দরকার?” বলতেই পারেন, কারণ খুব ভাল ছেলে যাকে বলে, তা তো আর আমি নই। গাদাগুচ্ছের সাবজেক্ট পড়তেই যে আমার ভাল লাগে না মোটে, ক্লাসে ফার্স্ট হয়ে আর আমি উঠব কী করে! আমার ভাল লাগে অঙ্ক। এটা আমার বরাবরই বেশ প্রিয়। আমাদের ফার্স্ট বয় অরিত্র এই ক্লাস নাইন পর্যন্ত একবারও অঙ্কে আমার সমান নম্বর পায়নি। সাররা সকলেই জেনে গেছেন, একটা নম্বর কম পেলেই খাতা নিয়ে আমি সোজা চলে যাব হেডসারের কাছে।

এটা অবশ্য ঠিকই যে, ক্লাস নাইনের অঙ্ক করতে ক্যালকুলেটর লাগে না, কিন্তু আমি তো শুধু আমার ক্লাসের অঙ্কই করি না, উঁচু ক্লাসের অঙ্ক করতেও তো আমার ভাল লাগে। আর অঙ্কের আসল মজাটাই তো হল— সেটা কেমন করে করতে হবে তা বের করা— ঘাড়-মুখ গুঁজে বড় বড় গুণ ভাগ করতে কি আর ভাল লাগে। অবশ্য বড়মামা যে আমায় চ্যাম্পিয়ান বললেন, সেটা একটা অন্য ব্যাপার। মাসখানেক আগে জুনিয়ার কুইজ কনটেস্টে আমি চ্যাম্পিয়ান হয়েছি। অন্যসব স্টেটের বাঘা বাঘা ছেলে ছিল বেশ কিছু, তাদের হারিয়ে চ্যাম্পিয়ান হওয়াটা খুব একেবারে মুখের কথা ছিল না। বেশ একটা রোমাঞ্চ অনুভব করছিলাম, মাইকে যখন নামটা অ্যানাউন্স করছিল।

বড়মামিমা অবশ্য অতসব বোঝেন না, তাড়াতাড়ি এক প্লেট ছানার জিলিপি নিয়ে এসে বলেছিলেন, “খেয়ে ফেল দেখি এগুলো। অর্ডার দিয়ে কিছু ভাজিয়ে রেখেছি তুই আসবি বলে।” না, না, তার মানেই যে আমি ভিআইপি গোছের কিছু হয়ে গিয়েছি, সেসব কিছু নয়। ছেলেবেলায় আমি তো মামার বাড়িতে এসেই থাকতাম বেশিরভাগ সময়, গরমের ছুটিফুটি হলে তো আর কথাই নেই। আর বড়মামিমাও আমায় খুব ভালবাসেন, তাই এসব জানেন আর কী!

মামার বাড়ি আসতে এখনও আমার খুব ভাল লাগে, তার ওপর এইরকম একটা অনুষ্ঠান হলে তো আর কথাই নেই। না, অনুষ্ঠানটার ওপর যে আমার খুব একটা লোভ ছিল তা নয়, আসল আকর্ষণ হচ্ছে ওই নীলকান্তমণিটা। বড়মামা একজন জহুরি। কোনও একটা ভাল মণি পেলেই বাড়ি নিয়ে আসতেন, বড়মামিমাকে দেখাতেন। ছেলেবেলায় নানারকম মণিমুক্তো দেখেছি আমি মামার বাড়িতে। একরকম ঝুটো মুক্তো আমার খুব ভাল লাগত। তার নামটাও ছিল ভারী মজার, মিকিমতো মুক্তো। ওই নামের এক জাপানি ভদ্রলোক নাকি ওই মুক্তো তৈরি করার রহস্যটা বের করেছেন। এই নীলকান্তমণি পাওয়ার পর বড়মামা মাকে একটা চিঠিতে জানিয়েছিলেন, “একটা দুর্লভ নীলকান্তমণি পেয়েছি। জ্যোতিষী আমাকে অনেকদিন থেকে এই মণি ব্যবহার করতে বলছে, ভাবছি এটা রেখেই দেব। তবে, ব্যবহার করতে হলে আগে শোধন করতে হয়। তাই আগামী শনিবার গুরুদেবকে খবর দিয়েছি আসবার জন্য। সত্যনারায়ণ হবে, আমার রত্নও শোধন হবে। তোরা সকালবেলাতেই সব চলে আয়।”

ভেবেছিলাম অনেকেই আসবে, খুব মজা হবে। তা কিন্তু হয়নি। বাবা তো অফিসের কাজে ধানবাদ চলেই গেলেন আমাদের পোঁছে দিয়ে। মায়েরা তিন ভাই-বোন। ছোটমামা কাজ করেন অম্বরনাথে, রাইফেল ফ্যাক্টরিতে। জানিয়েছেন, এখন ছুটিছাটা পাওয়া একেবারে অসম্ভব। বড়মামার মেয়ে তুলিদির বিয়ে হয়েছে কাছেই, আসানসোলো—তারও নাকি বাড়িতে কার অসুখ। আসার মধ্যে এসেছেন গুরুদেব আর নালুমামা। নালুমামা বোধহয় আমার নিজের মামা নন, কিংবা হতে পারে কিছু ঘুরিয়েটুরিয়ে। কিন্তু নালুমামাকে আমি দেখছি এ-বাড়িতে, জ্ঞান হওয়া অবধি। দোকানেই বসতোটসতেন বেশি। ভুলুদা, মানে নালুমামার ছেলে বাজারটাজার করে দিত আর ভুলুদার মা রান্নাবান্নায় সাহায্য করতেন। গত বছরই কী একটা গন্ডগোল হয়েছিল যেন। তারপরই নালুমামারা উঠে গিয়েছিলেন কাছেই, একটা অন্য বাড়িতে।

নালুমামাদের অবস্থা ভাল নয়, সেটা আমি বেশ বুঝতে পারি। বাইরে বেরোবার সময়ও নালুমামার জামাকাপড় আমি কোনওদিন ফর্সা দেখিনি। তার ওপর আবার বাবার মতো ওই নস্যি নেওয়ার অভ্যেস। পকেট থেকে কালচিটে একটা রুমাল যখন বের করেন, অন্নপ্রাশনের ভাত উঠে আসার জোগাড়। তবে মানুষটাকে কিন্তু বেশ ভালই লাগে আমার। রুমালে পয়সা লুকিয়ে অদৃশ্য করা, দড়ি কেটে জোড়া দেওয়া—এইসব টুকটাক ম্যাজিক যে আমায় কত দেখিয়েছেন, তার শেষ নেই।

না, নালুমামাকে নিয়ে কিছু হয়নি দুপুরবেলা, হয়েছিল ছোট্টুদাকে নিয়ে। আমার চেয়ে বয়সে অনেক বড় হলেও ছোট্টুদা তুলিদির চেয়ে ছোট। ছেলেবেলা থেকেই এমন গোঁয়ার আর একরোখা যে, এ-বাড়িতে এলে পারতপক্ষে ওকে এড়িয়েই চলতাম আমি।

সত্যি বলতে কী, ছোট্টুদাকে আমি দু’চোখে দেখতে পারি না। বড়মামাও তাই। লেখাপড়ায় ছোট্টুদা অষ্টরম্ভা। বারকয়েক মাধ্যমিক পরীক্ষায় হোঁচট খেয়ে পড়াশোনা ছেড়ে দিয়েছে। তারপর কী করছেটরছে আমি জানি না, কিন্তু আজ যেমন করে বড়মামার সঙ্গে কথা বলছিল, সে তো সাংঘাতিক! বড়মামাকেও অত রাগতে আমি কখনও দেখিনি, চিৎকার করে বলেছিলেন, “পারব না! তোর পেছনে টাকা খরচ করা মানে ভস্মে ঘি ঢালা! পঁচিশ হাজার টাকা কি মুখের কথা নাকি?”

ছোট্টুদা থামেনি, বলেছিল, “বন্ধুর বাবারা সবাই দিয়েছেন। না দিলে বিজনেসটা হবে কী করে শুনি!”

“ব্যাবসা করবি তুই!” বড়মামা সেইরকম গলা চড়িয়েই বলেছিলেন, “তোকে আমি চিনি না? টাকাগুলো সব নয়ছয় করে ফেলবি!”

“তা হোক!” ছোট্টুদার কী সাহস, সমানে তর্ক করে বলেছিল, “টাকাটা তোমাকে দিতেই হবে, নইলে আমি মুখ দেখাতে পারব না!”

“ও-মুখ আর দেখাতে হবে না,”—বড়মামা রাগে গজগজ করছিলেন, “সরে যা তুই আমার সামনে থেকে।”

“ঠিক আছে, দেখব তুমি দাও কি না-দাও,” ছোট্টুদা ফোঁস ফোঁস করতে করতে সরে গিয়েছিল সামনে থেকে।

তা গিয়েছিল, কিন্তু ঘটনাটা আমি ভুলতে পারছিলাম না বিকেলেও। গন্ডগোল মিটতে আপনমনে চলে আসার সময় আর-এক কাণ্ড। ফিসফিস গলার আওয়াজ শুনে দেখি গুরুদেবের শাগরেদ বিষ্টুচরণ কী যেন বলছে গুরুদেবকে।

ওর নাম যে বিষ্টুচরণ, সেটা সকালে আসার পরই টের পেয়েছি আমি। গুরুদেবের ওই বিশাল দশাসই চেহারা, পেল্লায় ভুঁড়ি, ভাটার মতো গোল গোল লাল চোখ, আর ইয়া ঝাঁকড়া চুল! তার পাশে বিষ্টুচরণ যেন চামচিকে। গুরুদেব মাঝে মাঝেই হাঁক ছাড়ছেন, “বিষ্টুচরণ!” আর বিষ্টু অমনই ধনুকের মতো বেঁকে দাড়াচ্ছে সামনে, বুক-পিঠ একেবারে এক হয়ে যাচ্ছে তখন।

আমি অবশ্য দাঁড়াইনি, কিন্তু যেতে যেতে যেটুকু কথা কানে এসেছিল, তাতেই আমার লোকটার ওপর রাগ ধরে যাচ্ছিল। বিষ্টুচরণ বলছিল, “কত দাম হবে জানেন মণিটার? রাজার ঐশ্বয্যি—একবার যদি কোনওরকমে…”

ছি ছি ছি, এই কিনা গুরুদেবের চেলা! কথাটা আমি বলিনি বড়মামাকে, কিন্তু মনটন খুব খারাপ হয়ে গিয়েছিল আমার।

অনুষ্ঠানটা যখন শুরু হল তখন অবশ্য আর মনখারাপ লাগাটাগা ছিল না। পুজোর ব্যাপারটা তো ভাল বটেই, গুরুদেবের শোধন করবার কায়দাকানুনও খুব ভাল লাগছিল। অনুষ্ঠান শেষ হলে প্রসাদ খেয়ে আমরা সব জড়ো হয়েছিলাম বড়মামার বৈঠকখানায়। গুরুদেব জাঁকিয়ে বসে ছিলেন ডিভানে তাকিয়া ঠেস দিয়ে, পায়ের কাছে বিষ্টুচরণ। ওদিকের সোফায় আমি, মা আর বড়মামিমা। আর একটা সোফায় ভুলুদা আর ভুলুদার মা। ছোট্টুদা টিভি আর টেলিফোনের মাঝখানে আপেল-মোড়ায়। সেন্টারটেবিলে মুখোমুখি বড়মামা আর নালুমামা।

ঘটনাটা ঘটে গেল বড়মামা নীলকান্তমণির সুন্দর ছোট্ট বাক্সটা টেবিলে রাখবার প্রায় সঙ্গে সঙ্গে।

হঠাৎ বাড়ির আলোগুলো সব নিভে গেল।

বড়মামা বললেন, “দেখেছ কাণ্ড। লোডশেডিং হওয়ার আর সময় পেলে না।”

আমিই হঠাৎ লক্ষ করেছি পাশের বাড়ির আলো এসে পড়েছে রাস্তার ওপর। সে-কথা বলবার আগেই বড়মামা ফিসফিস করে বলেছেন, “আরে, লোডশেডিং তো নয়, এই বাড়িতেই তো গেছে দেখছি!” তারপরই গলা চড়িয়ে বলেছেন, “রামু, টর্চ নিয়ে ফিউজটা একবার দ্যাখ তো!”

রামুদা এ-বাড়িতে কাজ করছে বহুদিন। শুনেছি তুলিদিরও জন্মের আগে থেকে। ইলেকট্রিকের কাজকর্ম একটু-আধটু জানে রামুদা, টুকটাক কিছু করতে হলে বাইরে যাওয়ার দরকার হয় না। বড়মামার কথা শেষ হওয়ার পরেই ওদিকে লণ্ঠনের আলো দেখা গেছে। মেন সুইচের ফিউজ খুলে ঠিক করতে বোধহয় একটা মিনিটও সময় লাগেনি। কিন্তু যা হওয়ার, সেটা তার মধ্যেই হয়ে গেছে।

অদ্ভুত! অবিশ্বাস্য! অকল্পনীয়!

যে যেমন ছিল ঠিক তেমনই আছে, টিভির পাশে ছোট্টুদা, এদিকে আমরা, ওদিকে ভুলুদা-রা। টেবিলের ওপর নালুমামার নস্যির কৌটোটা পর্যন্ত ঠিক তেমনই রাখা রয়েছে, একটু আগে যেমনটি ছিল। কেবল আসল জিনিসটা লোপাট। নীলকান্তমণি। শূন্য বাক্সটার ডালা ওপরদিকে তোলা রয়েছে শুধু।

নিজের চোখকেও যেন বিশ্বাস করতে পারছি না। দু’চোখ কচলে ভাল করে তাকালাম। না, কোনও ভুল নেই, নীলকান্তমণি উধাও হয়েছে।

বড়মামার দিকে চাইলাম। ভুরু কুঁচকে গেছে, মুখচোখ থমথম করছে। কয়েক সেকেন্ড চুপ করে থেকে যেন নিজের মনেই বললেন, “আশ্চর্য! এরকম যে হবে,” তারপর গুরুদেবের দিকে চেয়ে বললেন, “কেন এমন হল গুরুদেব?”

“বুঝতে পারছি না বাবা,” গুরুদেব বিষণ্ণ মুখে বললেন, “অনুষ্ঠানে তো কোনও ত্রুটি হয়নি! তবু যে কেন এরকম অমঙ্গল ঘটে গেল!”

“না, না, একে অমঙ্গল বলবেন না!” বড়মামার চোয়াল শক্ত হয়ে উঠছিল।

“কথাটা খুব লজ্জার হলেও সত্যি যে, এখানে আমার একেবারে নিজের লোকেরাই আছে, আর তাদের মধ্যেই কেউ নিয়েছে মণিটা। তবে এটাও ঠিক যে, সেটা এখনও এই ঘরের বাইরে যায়নি। যে-ই লোভে পড়ে করে থাক, আমি চাই বাইরের লোক জানাজানি হওয়ার আগে যেন সেটা ফেরত দেয়। এতে আমি কিছুই মনে করব না, কিন্তু যদি তা না হয়, তবে কেলেঙ্কারি অনেকদূর গড়াবে।”

কথা শেষ করে বড়মামা সকলের দিকে একবার করে তাকালেন। ঘরে তখন একটা ছূঁচ পড়লে শব্দ শোনা যায়। মিনিটখানেক সময়কেই মনে হচ্ছিল যেন পুরো এক ঘণ্টা। ছোটুদা বিরক্ত মুখে একবার টিভির গায়ে হাত বোলাল। নালুমামা হতাশ একটা ভঙ্গি করে ঘাড় নাড়লেন। বিষ্টুচরণ একবার এর মুখ একবার ওর মুখের দিকে ফ্যালফ্যাল করে তাকিয়ে। শেষপর্যন্ত হাতজোড় করে গুরুদেবের পায়ের কাছে বসে পড়ল।

“এভাবে তা হলে ব্যাপারটা মিটিয়ে নেওয়া গেল না। ঠিক আছে,” বড়মামা উঠে ফোনের দিকে এগিয়ে গেলেন, “বাধ্য হয়েই পুলিশকে জানাতে হচ্ছে ব্যাপারটা। ওরাই এসে সার্চ করবে। এজন্য পরে কেউ আমাকে দোষ দিয়ো না।”

“সে কী কথা।” বড়মামিমা বললেন, “পুলিশ এসে আমাদের সার্চ করবে?”

“উপায় কী! মেয়ে-পুলিশও আনতে বলছি।”

বড়মামিমা রাগ রাগ মুখ করে চুপ করে গেলেন। বড়মামা ফোনে লোকাল থানার সঙ্গে কথাবার্তা বলে জায়গায় ফিরে এসে বললেন, “ওরা এখনই এসে পড়বে, তবে আসার আগে ঘর থেকে কাউকে বেরোতে বারণ করল।”

“তার মানে?” ছোট্টুদা সঙ্গে সঙ্গে উঠে দাঁড়িয়েছে, “আর মিনিট পনেরো পরে বন্ধুদের সঙ্গে আমাকে দেখা করতে হবে। এখানে বসে থাকলে চলবে?”

“নির্দেশটা তো আমার নয়, পুলিশ অফিসারের।”

“তাই বলে তুমি কি জোর করে আটকাবে নাকি?”

“তা আটকাব না, তবে পুলিশ যদি মণিটা খুঁজে না পায়, তা হলে কিন্তু—”

“তা হলে? কী হবে তা হলে? তার মানে, তুমি আমাকেও সন্দেহ কর!” ছোট্টুদারাগে ফুঁসতে ফুঁসতে বলল, “বেশ তো, আমায় সার্চ করে নাও।”

‘সার্চ করা আমার কাজ নয়”—বড়মামা বললেন, “সেজন্য পুলিশ আছে।”

“তাই বলে আমায় এখানে চুপ করে বসে থাকতে হবে। বুঝতে পেরেছি—দুপুরে যা বললাম, তুমি তার শোধ তুলছ। ঠিক আছে—”

উসখুস করছিলেন গুরুদেবও, বললেন, “আমাকেও তো এবার উঠতে হয় বাবা, আহ্নিকে বসতে হবে।”

“আজকের মতো একটু দেরি করুন গুরুদেব, পুলিশ না এলে…”

“বলো কী! আমাকেও তা হলে তুমি, জয় কালী!”

বড়মামিমা জিভ কেটে কী বলতে যাচ্ছিলেন, থামিয়ে দিয়ে বড়মামা বললেন, “আমাকে ভুল বুঝবেন না গুরুদেব। এ-ঘরে যারা আছে তাদের কাউকেই আমি সন্দেহ করতে পারি না, সবাই আমার আপনজন। কিন্তু সন্দেহ যদি করতেই হয় তবে তার জন্য বাছাবাছি করাটা কি ঠিক হবে?”

“উত্তম, আমি পরেই যাব। পাপ যদি লাগে সে তোমাকেই লাগবে।”

আমার খুব জলতেষ্টা পাচ্ছিল। কী জানি কেন, হয়তো সিন্নিটা একটু বেশি খাওয়া হয়ে গিয়েছিল। দরজার ওপাশে রামুদাকে দেখতে পেয়ে ইশারায় একটু জল দিতে বললাম।

নালুমামা একটু হাই তুলে নস্যির কৌটোটা অন্যমনস্কভাবে টেনে নিলেন। আস্তে আস্তে ঢাকা খুলে বললেন, “মরেছে! আমার নেশার জিনিসটা ফুরিয়ে গেছে যে! বাইরে তো আবার যাওয়া চলবে না!”

প্রশ্নটা ঠিক কাকে করা হল, বোঝা গেল না, তবে কথা শেষ করে নালুমামা এবার বড়মামার দিকে চেয়ে বললেন, “রামুকে দিয়ে আনানো চলবে তো?”

“ওরকম করে বলছ কেন!” বড়মামার গলায় বিষাদের সুর, “ব্যাপারটা বড় লজ্জার নলিনাক্ষ, এ নিয়ে ঠাট্টা কোরো না। রামুকে বলো, এনে দেবে।”

রামুদা জল নিয়ে এসেছিল। পকেট থেকে একটা আধুলি বের করে কৌটোটা ওর দিকে এগিয়ে দিয়ে নালুমামা বললেন, “চট করে একটু নস্যি এনে দে তো বাবা। কতক্ষণ বসে থাকতে হবে, সে তো জানি না!”

নস্যির কৌটো নিয়ে রামুদা সবে দরজা পর্যন্ত গেছে, মাথার মধ্যে একটা সম্ভাবনা কেমন যেন বিদ্যুতের মতো খেলে গেল আমার। দু’-এক সেকেন্ডের দ্বিধা, তারপরই গ্লাসটা নামিয়ে রেখে আমি উঠে দাঁড়িয়েছি, বলেছি, “দাঁড়াও রামুদা, যেয়ো না।”

রামুদা থমকে দাঁড়িয়েছে। নালুমামা অবাক হয়ে বললেন, “মানে? রামু যাবে না কেন? ও তো আর এই ঘরে ছিল না।”

“না, কিন্তু নস্যির কৌটোটা তো ছিল।”

নালুমামার মুখটা কি একটু ফ্যাকাশে হয়ে গেল! হলেও, সঙ্গে সঙ্গে সামলে নিয়ে বললেন, “বাবা, এ যে দেখছি বাঁশের চেয়ে কঞ্চি বড়। নে বাবা, রামু, কৌটোটা খুলে ভাল করে পরীক্ষা করে নে। মণিটনি যদি থাকে।”

“খোকন।” বড়মামা একটা হালকা ধমক দিলেন আমাকে, “ওসব কথা বলছিস কেন?”

“কেন বলছি, কৌটোটা হাতে নিলেই তুমি বুঝতে পারবে।”

“মানে?”

“রামুদা।” অকস্মাৎ তীব্র চিৎকার করে উঠেছি আমি, কারণ, ও তখন সুযোগ বুঝে কৌটো নিয়ে দরজার বাইরে গিয়ে দাঁড়িয়েছে। চিৎকার শুনে থতমত খেয়ে ফিরে দাঁড়াল। আমি সেইভাবেই বললাম, “কৌটোটা তুমি বড়মামার হাতে দাও।”

রামুদার মুখ কয়েক মুহূর্তের মধ্যেই রক্তহীন হয়ে গেল। পায়ে পায়ে এগিয়ে আসছিল, বড়মামার কাছাকাছি এসেই তাঁর পায়ের ওপর সটান আছড়ে পড়ে হাউমাউ করে কেঁদে উঠল, “বাবু, আপনার পায়ে পড়ি বাবু, এবারকার মতো আমারে মাপ করি দ্যান বাবু—”

এরকম কিছু যে হবে, বড়মামা নিজেও তা ভাবতে পারেননি বোধহয়। কোনওরকমে পা সরিয়ে নিয়ে বললেন, “কী হয়েছে কী, সেটা বলবি তো!”

“অভাবে স্বভাব নষ্ট বাবু। মেয়েটার জোর অসুখ, দেশ থেকে চিঠি পেইছি—ডাক্তার নাকি বলছে অপরেশন করতি হবে। দু’হাজার টাকা খরচ। মাথাখারাপ হয়ে গেল বাবু, অত টাকা তো আর আপনারে বললি আপনি দেবেন না। নালুবাবু কথাটা জানতি চাইলেন। বললাম। তা বললেন, আমারে একটা ছোট্ট কাজ করে দে—দেবোনে দু’হাজার ট্যাকা। লোভ সামলাতে পারলাম না বাবু। তাই—”

“তা তুমি মেন সুইচ বন্ধ করে নালুমামাকে হাত সাফাইয়ের সুযোগ দিলে?” আমি বললাম, “আর এখন যাচ্ছিলে সেটা সরিয়ে রাখতে। তাই না?”

“দাঁড়া, দাঁড়া,” বড়মামা তাড়াতাড়ি কৌটোর ঢাকনি খুলে সেটা টেবিলের ওপর উপুড় করলেন। একরাশ নস্যির মধ্য থেকে ঠক করে মণিটা পড়ল টেবিলে। সঙ্গে সঙ্গে রুমাল দিয়ে মুছে সেটা হাতের তালুতে রাখলেন বড়মামা।

আঃ। নীলকান্তমণি তো নীলকান্তমণি, নীল আভায় ঘর একেবারে ঝকঝক করছে।

বড়মামা সাবধানে সেটা বাক্সে ভরতে ভরতে বললেন, “কিন্তু এতসব ব্যাপার তুই বুঝলি কেমন করে?”

“আগে কিছুই বুঝিনি বড়মামা,” আমি বললাম, “নস্যি আনার কথা শুনেই হঠাৎ আমার মনে পড়ে গেল নালুমামা তো সকালে কৌটো ভরতি করে নস্যি আনিয়েছেন রামুদাকে দিয়ে—আমি দেখেছি। বাবা তো খুব নস্যি নেন, কিন্তু যেদিন আনি সেদিন তো ফুরোয় না, অন্তত দু’দিন চলে। মনে হল, ওর মধ্যেই নেই তো মণিটা। সঙ্গে সঙ্গে আরও অনেক কথা খেলে গেল মাথায়। হাত-সাফাইয়ের খেলা নালুমামা খুব ভাল জানেন। আলোটা ঠিক ওই সময়েই বা নিভল কেন! ফিউজ কেটে গেছে? এত তাড়াতাড়ি কি ফিউজ পালটানো সম্ভব। এ-ঘরে আমরা সবাই বসে রয়েছি, গুরুদেবও রয়েছেন, ফিউজ পালটাবার আগে রামুদা একটা আলো তো অন্তত দিয়ে যাবে এই ঘরে! সমস্ত মিলিয়ে এ যোগসাজশের ব্যাপারটা এমন স্পষ্ট হয়ে গেল যে, আমি..”

বড়মামা মুগ্ধ চোখে আমার দিকে তাকিয়ে আছেন দেখে লজ্জায় আমি কথা শেষ করতে পারলাম না। বড়মামা মণির বাক্সটার গায়ে আর-একবার হাত বুলিয়ে বললেন, “নাঃ, চালটা নলিনাক্ষ ভালই চেলেছিল! নস্যির কৌটোটা টেবিল থেকে তোলেনি পর্যন্ত পাছে সন্দেহ হয়। অথচ তোর চোখকে ফাঁকি দিতে পারল না রে খোকন! জিতা রহো ভাগনে, আসল চ্যাম্পিয়ান তুই এবারই হলি। ক্যালকুলেটরে আর কুলোবে না, এবার তোক একটা…”

খেয়াল করিনি, নালুমামা উঠে দাঁড়িয়েছেন। দরজার বাইরে বেরিয়ে পড়েছেন দেখেই বড়মামা চিৎকার করে উঠেছেন।

আমরা সকলেই উঠে পড়েছিলাম। কিন্তু…

কিন্তু তার আর দরকার ছিল না। বাইরের দরজায় ঠিক তখনই একটা জিপ এসে দাড়াবার শব্দ পাওয়া গেছে।

২৩ ডিসেম্বর ১৯৯২

অলংকরণ : কৃষ্ণেন্দু চাকী

heading1 = ফটিকের কেরামতি – শীর্ষেন্দু মুখোপাধ্যায়

ফটিকের কেরামতি – শীর্ষেন্দু মুখোপাধ্যায়

মাঝরাত্তিরে শিয়রের জানালাটায় মৃদু ঠকঠুক শব্দ শুনে ঘুম ভেঙে গেল ফটিকের। ঘুম তার খুব পলকা। সে উঠে হারিকেনের আলোটা উসকে দিয়ে জানালাটার দিকে সভয়ে চেয়ে রইল। আঁট করে বন্ধ রয়েছে পাল্লা। এত রাতে কারও আসার কথা তো নয়। চোর-ডাকাত যে নয় তা ফটিক জানে। কারণ, চোরের বাড়িতে চোর আসে না। তবে কে হতে পারে?

ফটিক গলাখাঁকারি দিয়ে খুব বিনীতভাবেই জিজ্ঞেস করল, “কে আজ্ঞে? কী চাইছেন।”

ওপাশ থেকে একটা ভারী গলা চাপা স্বরে বলল, “জানালা খোলো। দরকার আছে।”

“কী দরকার?”

“তোমার কিছু রোজগার হবে।”

রোজগার জিনিসটা ফটিক বড় ভালবাসে। রোজগারের মতো জিনিস নেই। গত দিন দশেক তার এক পয়সাও রোজগার হয়নি। দিনের বেলা সে বেড়া বেঁধে বেড়ায়। রাতের বেলা একটু-আধটু চুরিটুরির চেষ্টা করত। দুটোর কোনওটাতেই তার সুবিধে হচ্ছে না। কচু-ঘেঁচু খেয়ে দিন কাটছে। একা-বোকা মানুষ বলে চলে যায়।

ফটিক বুকে একটু সাহস এনে জানালাটা খুলল। কিন্তু বাইরে অন্ধকারে কাউকে দেখা গেল না। ফটিক একটু ভয়ে ভয়ে উঁকিঝুঁকি দিল। হঠাৎ দস্তানা-পরা একখানা হাত তলার দিক থেকে উঠে এসে কাগজে মোড় একটা প্যাকেট ছুড়ে দিল তার পায়ের কাছে। ফটিক চমকে উঠে নিচু হয়ে প্যাকেটটা কুড়িয়ে নিল। বেশ ভারী জিনিস।

বাইরে থেকে ভারী গলাটা বলল, “ওটা একটা পিস্তল। গুলি ভরা। সঙ্গে পাঁচশো টাকা আছে। কাজটা করতে পারলে আরও পাঁচশো।”

পিস্তল! ফটিকের হাত-পা কাঁপতে লাগল। বলল, “আজ্ঞে এ যে ভয়ংকর জিনিস।”

“শুনতে ভয়ংকর, ব্যবহার করা খুব সোজা।”

“কাজটা কী বলবেন?”

“বঙ্কুবাবুর মেয়ের বিয়ে পরশুদিন। হাজার লোকের নেমন্তন্ন। দেড়শো যাত্রী আসবে। বাজিটাজি ফাটবে। তোমার কাজটা হল, গোলেমালে হরিবোল। ভিড়ের মধ্যে এক ফাঁকে বঙ্কুবাবুর কাছাকাছি চলে যাবে। নলটা পিঠের বাঁ দিকে ঠেকাবে, ঘোড়াটা টেনে দেবে, ব্যস।”

“ওরে বাবা।” ফটিক ঘামতে লাগল।

“কোনও ভয় নেই। সন্ধে সাতটা থেকে বাজি ফাটবে। শব্দটা কেউ লক্ষই করবে না। কাজ সেরে পিস্তলটা কোমরে গুঁজে ফেলবে। তাড়াহুড়ো না করে ভিড়ে মিশে দাঁড়িয়ে থাকবে, আহা-উহু করবে। থানা থেকে পুলিশ আসতে অনেক দেরি হবে। ততক্ষণে বেরিয়ে নদীর ধারে বটতলার বাঁধানো চাতালের কাছে গিয়ে দেখবে ইট চাপা দেওয়া আরও পাঁচশো টাকা রয়েছে। টাকাটা নিয়ে পিস্তলটা ওখানেই রেখে চলে আসবে। তোমার কিছু হবে না। কোনও ভয় নেই। কিন্তু আমাদের প্রস্তাবে রাজি না হলে তিনদিনের মধ্যে তোমাকে খুন করা হবে।”

ফটিক আঁতকে উঠে বলল, “তা বঙ্কুবাবুকেও কেন আপনারাই সাবাড় করছেন না? আমি যে। জীবনে খুনখারাপি করিনি।”

“আমাদের অসুবিধে আছে। কাজটা তোমাকেই করতে হবে।”

“আমি কি পারব আজ্ঞে?”

কেউ কোনও জবাব দিল না। একটা পায়ের শব্দ দূরে চলে গেল।

ফটিক ধপ করে মেঝেতে বসে পড়ল। তার মাথা ঘুরছে, গলা শুকিয়ে কাঠ, বুক এমন ধড়ফড় করছে যেন তবলার লহরা, খানিকক্ষণ বসে থেকে নিজেকে একটু সামলে নিয়ে সে ঢকঢক করে অনেকটা জল খেল। তারপর মোড়কটা খুলে পিস্তলটা দেখল। এসব জিনিস সে চোখেও দেখেনি আগে। বিদঘুটে চেহারা, তাকালেই ভয় হয়।

রাতে আর ফটিকের ঘুম হল না। সারা রাত আকাশ-পাতাল ভেবে মাথাটাই গরম হয়ে গেল। খুনখারাপি তার লাইন নয়। রক্ত দেখলে সে এখনও ভিরমি খায়। সে সামান্য চুরিটুরির চেষ্টা করে বটে, কিন্তু তাতেও তার হাতযশ নেই। নিতান্ত অভাবে পড়েই চেষ্টা করতে হয়, নইলে চুরিও তার লাইন নয়। দুটো পেটের ভাতের জোগাড় হলে সে কস্মিনকালেও চুরি করত না। কিন্তু এরা যে তাকে খুনোখুনিতে কেন নামাতে চাইছে তা সে বুঝতে পারছে না। খুন না করতে পারলে খুন হতে হবে— কী সব্বোনেশে কথা। ঘনঘন জল খেতে খেতে তার পেট জয়ঢাক হয়ে গেল, তবু বারবার গলা শুকিয়ে যাচ্ছে।

সকালবেলা মাথায় হাত দিয়ে অনেকক্ষণ দাওয়ায় বসে রইল ফটিক। তার বাটিভরতি পান্তা পড়ে রইল। খিদেটা চাগাড় দিচ্ছে না। কাল বঙ্কুবাবুর মেয়ের বিয়ে। আর কালকেই তাঁকে খুন করতে হবে।

মেয়ের বিয়ে বেশ জাঁকিয়েই দিচ্ছেন বঙ্কুবাবু। তাঁর মেলা পয়সা। চার-পাঁচ রকমের ব্যাবসা আছে। বঙ্কুবাবুর বাড়ি ফটিকের একরকম গা ঘেঁষেই। রোজ দু’বেলা যাতায়াতের পথে সে দেখেছে, বিয়ের মস্ত আয়োজন হচ্ছে। বিশাল শামিয়ানা, দেবদারু দিয়ে তোরণ হচ্ছে, নহবত বসেছে। মেলা লোক খাটছে দিনরাত। দুঃখের বিষয়, এ-বিয়েতে ফটিকের নেমন্তন্ন নেই। হওয়ার কথাও নয়। তার মতো লোককে পৌঁছে কে?

ভয়ে ফটিকের কেমন যেন হাঁফ ধরে যাচ্ছে। হাত-পা ঠান্ডা হয়ে আসছে। কিন্তু কী করবে তা বুঝতে পারছে না। বন্ধুবাবুর মতো পাজি লোক মারা গেলে তার কিছু যায়-আসে না। কিন্তু খুন করাটায় তার ঘোর আপত্তি হচ্ছে।

ফটিকের মাথায় নানা ফিকির খেলছে। কিন্তু কোনওটাই মনোমতো নয়। একবার মনে হল, পালিয়ে যাবে। কিন্তু পালানোটা খুব বুদ্ধিমানের কাজ হবে না। যারা তার পেছনে লেগেছে, তারা হয়তো নজর রাখছে। পুলিশের কাছে যাবে? গিয়ে লাভ নেই, পুলিশ তার কথা বিশ্বাস করবে না। উলটে পিস্তল রাখার দায়ে হাজতে পুরবে। বঙ্কুবাবুকে সব ভেঙে বলবে? লাভ কী? তিনি খুন না হলে সে নিজেই যে খুন হবে।

দুপুর অবধি মাথাটা পাগল পাগল লাগল। তারপর নুন-লঙ্কা-তেঁতুল দিয়ে পান্তাটা খেয়ে নিল সে। পেট ঠান্ডা হল। মাথাটাও যেন একটু শীতল লাগতে লাগল। দাওয়ায় মাদুর পেতে শুয়ে সে ভাবতে লাগল। কে হতে পারে লোকটা? খুন করতে চায় কেন? তাকে দিয়েই খুনটা করাতে চায় কেন? বঙ্কুবাবুকে মেরে কার কী লাভ?

হঠাৎ তড়াক করে লাফিয়ে উঠল ফটিক। একখানা কথা মনে পড়ে গেল তার। মাসতিনেক আগে বঙ্কুবাবুর বাগানের আগাছা পরিষ্কার করতে মুনিশ খাটানো হয়েছিল। সেই দলে ফটিকও ছিল। সারাদিন খাটিয়ে মাত্র পাঁচটি টাকা মজুরি দিয়েছিলেন বঙ্কুবাবু। খাবার জুটেছিল চিঁড়ে আর গুড়। তবে বড় ঘরের জানালার নীচে আগাছা কাটার সময় ফটিকের কানে একটা কথা এসেছিল। বঙ্কুবাবু যেন কাকে বলছেন, “ওই গ্যাঁড়াই আমাকে মারবে একদিন। তারপর সব গাপ করবে।”

এই গ্যাঁড়াটি কে তা ফটিক জানে না। কিন্তু চুপ করে বসে থাকলে তো সমস্যার সমাধান হবে না। সে পিস্তলটা বিছানার তোশকের তলায় লুকিয়ে রাখল। পাঁচশোটা টাকা ট্যাঁকে গুঁজল। গায়ে জামা দিয়ে বেরিয়ে পড়ল।

বঙ্কুবাবুদের বাড়িতে সানাই বাজছে। মেলা লোকলশকর খাটছে। তোরণে ফুলের তৈরি প্রজাপতি বসানো হয়েছে। লুচি ভাজার গন্ধে বাতাস ভুরভুর করছে। ফটিক বাড়িতে ঢুকে চারদিক দেখতে লাগল। তার মতো আরও অনেকেই দেখতে এসেছে। ফটকে দারোয়ানদের তেমন কড়াকড়ি নেই।

শামিয়ানার ওপরে বড় বড় ঝাড়লণ্ঠন লাগানো হচ্ছে। ঘাড় উঁচু করে দেখছিল ফটিক। হঠাৎ কে যেন বজ্রমুষ্টিতে তার ডান হাতের কনুই চেপে ধরে বলে উঠল, “এই যে।”

ফটিক এমন আঁতকে উঠল যে মুর্ছা যাওয়ার জোগাড়। তোতলাতে তোতলাতে বলল, “আজ্ঞে, আমি না। আমি কিছু করিনি।”

বঙ্কুবাবু কিন্তু মোটেই বিচলিত হলেন না। হাসি হাসি মুখ করে বললেন, “তুই ফটিক না?”

“যে আজ্ঞে।”

বঙ্কুবাবু হাসি হাসি মুখ করেই বললেন, “একটু উপকার কর তো বাবা। কুমুদের দোকানে পাঁচ সের সুপুরি রাখা আছে, আনার লোক নেই। এক ছুটে গিয়ে নিয়ে আয় তো।”

ফটিক ধাতস্থ হল। আঁতকে ওঠার ভাবটা চট করে কেটে? গেল তার। কাল তো এ লোকটাকেই খুন করার কথা। ঘাবড়ালে চলবে কেন। সে হঠাৎ বলে বসল, “লোক নেই কেন বঙ্কুবাবু? গ্যাঁড়াকেই তো পাঠাতে পারেন।”

বঙ্কুবাবু অবাক হয়ে বললেন, “গ্যাঁড়া, গ্যাঁড়াটা আবার কে?”

ফটিক সামান্য ঘাবড়ে গিয়ে বলে, “ওই যে, আপনার কী যেন হয়।”

আন্দাজে ঢিল মেরেছিল। বোধহয় লাগল না।

বঙ্কুবাবু অবাক হয়েছিলেন। কিন্তু হঠাৎ ভ্রূজোড়া কুঁচকে তার দিকে চেয়ে বললেন, “তোর তো সাহস কম নয়! জামাইকে দিয়ে সুপুরি আনাতে বলছিস। আর আমার বড় জামাই কি তোর ইয়ার যে গ্যাঁড়া-গ্যাঁড়া করছিস?”

ফটিক হাতজোড় করে বলল, “আজ্ঞে আমরা মুখ্যুসুখ্যু মানুষ, কত ভুলভাল বলে ফেলি।”

“যা সুমুখ থেকে। সুপুরিটা নিয়ে আয়।”

পথে হাঁটতে হাঁটতে দুইয়ে দুইয়ে চার করে ফটিক। বঙ্কুবাবুর দুটো মেয়ে, ছেলেটেলে নেই। বঙ্কুবাবু মারা গেলে যারা ওয়ারিশান। বড় জামাই গ্যাঁড়া। তাকে চেনে না ফটিক। তবে একটা গন্ধ পাচ্ছে।

সুপুরি পৌঁছে দেওয়ার পর বঙ্কুবাবু একটা সিকি বকশিশ দিলেন। তারপর হাসিমুখ করেই বললেন, “হঠাৎ গ্যাঁড়ার কথা বললি কেন বল দিকি!”

“আজ্ঞে বুঝতে পারিনি।”

বঙ্কুবাবু একখানা দীর্ঘশ্বাস ছেড়ে আপনমনেই বললেন, “অকালকুষ্মাণ্ড। ছিবড়ে করে ছেড়ে দিচ্ছে আমাকে। আজ এটা দাও, কাল সেটা দাও।”

ফটিক বশংবদ দাঁড়িয়ে থেকে শুনে নিচ্ছিল।

“কী শুনছিস দাঁড়িয়ে?”

“আজ্ঞে গালাগাল দিচ্ছেন তো, চলে গেলে বেয়াদপি হবে যে।”

“গালাগাল তোকে দিইনি।”

“তবে কাকে?”

“নিজের কপালকে। ওই যে দেখছিস না, চেহারা বাগিয়ে ঘুরে বেড়াচ্ছে, ওই আমার কপাল।”

যাকে দেখিয়ে দিলেন বঙ্কুবাবু তার বেশ লম্বা-চওড়া চেহারা। রং ফরসা, কোঁচানো ধুতি আর মুগার পাঞ্জাবি পরে ঘুরে ঘুরে ব্যবস্থা দেখছে।

“বেশ জামাইটি আপনার বন্ধুবাবু।”

“হ্যাঁ, একেবারে মনের মতো। এখন যা তো। জ্বলছি নিজের জ্বালায়।”

ফটিক লোকটিকে ভাল করে দেখে নিল। যাতে ভুল না হয়। তারপর ধীরেসুস্থে ফিরে এল। মনটা একটু হালকা লাগছে।

মাঝরাতে আবার জানালায় ঠকঠক। ফটিক জানালা খুলে অমায়িক গলায় বলে, “যে আজ্ঞে।”

ভারী গলা বলল, “মনে আছে তো।”

“খুব মনে আছে। বাকি টাকাটা দেবেন নাকি?”

“কাল পাবে। জায়গামতো। কাজে যদি গন্ডগোল হয় তো মরবে।”

“আর বলতে হবে না।”

পরদিন ফটিক দোকানে গিয়ে ভাল করে সাঁটিয়ে খেল। দুপুরে ঘুমোল, বিকেলে একটু পরিষ্কার পরিচ্ছন্ন হয়ে গিয়ে হাজির হল বঙ্কুবাবুর বাড়িতে। সারা বাড়ি আজ যেন রাজবাড়ির মতো দেখাচ্ছে। আলোয় আলোয় স্বপ্নপুরী। ভিড়ে ভিড়াক্কার। বরসহ বরযাত্রীরাও সব এসে গেল সন্ধের মুখেই। গোলাপজল ছিটোনো হচ্ছে চারদিকে। বঙ্কুবাবু সবাইকে “আসুন, বসুন” করছেন। পাশে গ্যাঁড়া। সেও খুব সেজেছে।

বাজি পোড়ানো শুরু হল। বাজির শব্দে চারদিক একেবারে গমগম করতে লাগল। হঠাৎ ফটিক লক্ষ করল, গ্যাঁড়া এই এত ভিড়ের মধ্যেও আড়চোখে তাকে নজরে রাখছে।

ফটিক মনে মনে হাসল। গ্যাঁড়া এক মুহূর্তের জন্যও বন্ধুবাবুর কাছ থেকে নড়ছে না।

লোকজন যখন শামিয়ানার বাইরে এসে ভিড় করে ঊর্ধ্বমুখ হয়ে আকাশে আতশবাজি দেখছে, ঠিক সেইসময় ফটিক এগিয়ে গিয়ে গ্যাঁড়ার পেছনে দাঁড়াল। নলটা তার পিঠে ঠেকিয়ে বলল, “ইষ্টনাম স্মরণ করুন বঙ্কুবাবু।”

গ্যাঁড়া হঠাৎ আঁতকে উঠে বলল, “আমি বঙ্কুবাবু নাকি? আহাম্মক কোথাকার! ওই তো বঙ্কুবাবু।”

ফটিক মাথা চুলকে বলল, “ইস, বড্ড ভুল হয়ে যাচ্ছিল তো।”

গ্যাঁড়া দাঁতে দাঁত চেপে বলল, “গাধা কোথাকার! যাও যাও, কাজ সারো, আর সময় নেই।”

ফটিক একগাল হাসল, “বটে! তা টাকাটা জায়গামতো আছে তো!”

গ্যাঁড়া মুখ ফিরিয়ে নিয়ে বলল, “আছে।”

“ঠিক তো!”

গ্যাঁড়া ঘুরে তার গালে একখানা চড় কষিয়ে দিয়ে বলল, “বেয়াদপ কোথাকার!”

ব্যাপার দেখে বঙ্কুবাবু এগিয়ে এলেন, “এ কী! কী হয়েছে?”

ফটিক গালে হাত বোলাতে বোলাতে বলল, “হয়নি। তবে হবে।”

“কী হবে ফটিক?”

ফটিক গ্যাঁড়ার দিকে চেয়ে বলল, “বলব বাবু?”

গ্যাঁড়ার মুখটা হঠাৎ ছাইবর্ণ হয়ে গেল। আচমকা সে ভিড় ঠেলে অন্ধের মতো ছুটতে লাগল। তাকে আর দেখা গেল না।

বঙ্কুবাবু চালাক লোক। ফটিকের হাত ধরে ভিড় থেকে সরিয়ে নিয়ে গেলেন চট করে।

“ফটিক ব্যাপারখানা কী?”

ফটিক লজ্জায় আধোবদন হয়ে সবই বলল। খুব অপরাধী মুখ করে। কিন্তু বঙ্কুবাবুর মুখখানা চকচক করতে লাগল। একটু খুশির গলাতেই বললেন, “ব্যাটা অনেকদিন ধরেই নানা মতলব আঁটছিল। তুই বেজায় ভয় পাইয়ে দিয়েছিস। তোর বুদ্ধি আছে। ও ব্যাটা আর ইদিকে আসবে না শিগগির।”

বঙ্কুবাবু খুশি হলেই হাত-উপুড়। আর তাঁর হাত উপুড় মানেই পর্বত। বঙ্কুবাবু ফটিককে একখান দোকান করে দিলেন। বেশ বড়সড় মুদির দোকান। আর বটগাছের তলায় পাঁচশো টাকাও পেয়ে গিয়েছিল সে। পিস্তলটা বঙ্কুবাবুকে দিয়েছিল ফটিক। বঙ্কুবাবু বললেন, “এটা আমারই জিনিস। গ্যাঁড়া গেঁড়িয়েছিল।”

তা কথাটা হল, ফটিককে আর উঞ্ছবৃত্তি করতে হচ্ছে না।

১৬ মে ১৯৯৩

অলংকরণ : সুব্রত গঙ্গোপাধ্যায়

heading1 = লাখ টাকার পাথর – সমরেশ মজুমদার

লাখ টাকার পাথর – সমরেশ মজুমদার

এই শহরের বিখ্যাত শিল্পপতি অমলেন্দু রায় পরলোকগমন করেছেন। খবরটা শুনে শহরের মানুষ খুবই দুঃখিত হয়েছিল। অমলেন্দুবাবুকে সবাই খুব ভালবাসত। নিজের বিশাল ব্যাবসায় তরুণদের চাকরি দেওয়া ছাড়াও জেলার বিভিন্ন ক্রীড়াপ্রতিযোগিতার সঙ্গে তিনি যুক্ত ছিলেন। বিশেষ করে ফুটবল তাঁর প্রিয় খেলা ছিল। শহরের সবচেয়ে নামী ক্লাবের তিনি আজীবন সভাপতি ছিলেন।

খবরটা অর্জুন পেয়েছিল কদমতলায় চায়ের দোকানে বসে। তখন রাত আটটা। অমলেন্দু রায়ের সঙ্গে তার সরাসরি আলাপ ছিল না। কিন্তু কেউ মারা গেছেন শুনলে মন ভাল থাকে না। বাড়ি ফেরার পর মা বললেন, তিনটে টেলিফোন এসেছিল। তারা আবার করবে। আধঘণ্টার মধ্যেই সেই টেলিফোন আবার এল। দু’জন মানুষ পৃথক পৃথকভাবে টেলিফোন করছেন।

প্রথমজন অমলেন্দু রায়ের বড় ছেলে বিমলেন্দু। তিনি একটু ভূমিকা করে বললেন, আজই অর্জুনের সঙ্গে দেখা করতে চান। অর্জুন তাঁকে আসতে বলল। কারও বাবা সন্ধেবেলায় মারা গেলে যে পরিস্থিতি হয়, তাতে টেলিফোন করে একজন অপরিচিতের সঙ্গে দেখা করতে চাওয়া মানায় না। বেশ অবাক হয়েছিল অর্জুন। খুব সিরিয়াস কিছু ওই পরিবারে ঘটেছে বলে সে অনুমান করেছিল। দ্বিতীয় ফোনটি করেছিল অমলেন্দুবাবুর মেজোছেলে কমলেন্দু। সে কোনও ভূমিকা করেনি। বলল, “আপনি আমার কিছু বন্ধুবান্ধবকে চেনেন। আমার বাবা আজ মারা গিয়েছেন। বিষয়সম্পত্তি নিয়ে আমি ভাবছি না। বাবার কোমরে একটা রুপোর চেনে দামি পাথর ছিল। শুনতাম পাথরটার দাম এক লাখ টাকা। হাসপাতাল থেকে যখন বাবাকে নিয়ে আসা হয়, তখনও সেটা আমি দেখেছি। বাড়ি ফিরে এসে বাবার পোশাক পরিবর্তন করিয়ে দেওয়ার পর দেখি রুপোর চেনটা রয়ে গেছে, পাথরটা নেই। আপনি যদি রহস্য উদ্ধার করে দেন তা হলে পাঁচ হাজার টাকা পারিশ্রমিক দেব।”

“ভেবে দেখছি,” বলে টেলিফোন নামিয়ে রেখেছিল অর্জুন।

বিমলেন্দুবাবু এসেছিলেন দশটার মধ্যে। নিজেই গাড়ি চালিয়ে এসেছেন। শোকের ছাপ ওঁর চোখে মুখে। বাইরের ঘরে বসে মোটামুটি একই কাহিনি শোনালেন।

অর্জুন তাঁকে বলল, “আপনারা মৃতদেহের পোশাক পরিবর্তনের পর পাথরটা পাচ্ছেন না। পোশাক পরিবর্তনের সময় কে ওঁর সঙ্গে ছিলেন?”

“মা এবং আমার ছোট ভাই তপেন্দু। ঘরের দরজা বন্ধ করে ওরা চেঞ্জ করিয়ে দিয়েছিল।”

“স্বাভাবিক। তাঁরা কী বলেন?”

“মায়ের সঙ্গে তো কথা বলাই যাচ্ছে না। তিনি প্রায়ই জ্ঞান হারাচ্ছেন। তপেন্দু বলল, বাবার মৃত শরীরে হাত পড়ায় সে এমন নার্ভাস হয়ে পড়েছিল। যে, পাথরটার কথা খেয়ালই করেনি। অর্জুনবাবু, পাথরটা শুধু দামি নয়, এ আমাদের পরিবারে আছে কয়েক পুরুষ ধরে।”

“আপনি কি এখনও আছে বলে ভাবছেন?”

“আমার বিশ্বাস বাড়িতেই আছে।”

“আপনার কথা অনুযায়ী মা এবং তপেন্দুবাবুকে সন্দেহ করতে হয়।”

“আমি কী বলব? মা এমন কাজ করলে আমাকে বলতেন। তপেন্দু… না না, বিশ্বাস হয় না। ওর এসব অভ্যেস ছিল না। তা ছাড়া ও পরেছিল পাজামা আর গেঞ্জি। ওই অবস্থায় কিছু লুকিয়ে রাখা যায় না। রাখতে গেলে মা দেখতে পেতেন।”

“পুলিশকে জানিয়েছেন?”

“না। আমরা থানা-পুলিশ করতে চাই না। লোকে বলবে, বাবা মারা যাওয়ামাত্র গোলমাল শুরু হয়ে গেল। আমাদের পারিবারিক সম্মান কিছু থাকবে না।”

“আপনার মেজোভাইকে সন্দেহ হয়?”

“ঠিক সন্দেহ বলতে যা বোঝায়, তা হয় না। তবে ওর টাকা-পয়সার খুব টান। বাবা খুব অসন্তুষ্ট ছিলেন ওর বাজে খরচের বহর দেখে। হাসপাতাল থেকে আসার সময় ও-ই দেখেছিল পাথরটা বাবার কোমরের চেনের সঙ্গে ঠিক আছে।”

“হাসপাতালে ভরতি করার সময় শরীরের গয়না খুলে রাখার কথা। আপনারা অত দামি জিনিসসুদ্ধ ভরতি করেছিলেন, ওখান থেকেও তো চুরি হয়ে যেতে পারত!”

“দুপুরে বাবার হার্ট অ্যাটাক হওয়ার পর ওসব ভাবার সময় ছিল না। হাসপাতাল থেকেও কিছু বলেনি। মেজোভাই না বললে এখনও আমার মনে পড়ত না।”

“আপনার মেজোভাই ছাড়া কেউ হাসপাতাল থেকে আসার সময় পাথরটাকে দেখেনি, তাই তো? একটু ভেবে বলুন।”

“হ্যাঁ, একমাত্র ওই দেখেছিল।”

“তা হলে তো এমনও হতে পারে ওটা হাসপাতাল থেকেই খোয়া গিয়েছে। আপনার মেজোভাই মিথ্যে বলছেন, যাতে লোকে ভাবে বাড়ি আসার পর কেউ সরিয়েছে।”

‘আাঁ, তা কি সম্ভব?”

“কিছুই অসম্ভব নয়, আবার ঠিক এইটেই ঘটেছে এমন কথাও আমি বলছি না। আমি সম্ভাবনাগুলো তুলে ধরছি। আচ্ছা, পোশাক পালটে দেওয়ার পর ওই ঘরের ভেতর থেকে কে বেরিয়ে এসেছিল প্রথমে? আপনারা কোথায় ছিলেন?”

“বাড়িসুদ্ধ সবাই কাঁদছিল। কারও মাথা কাজ করছিল না। তপেন্দু ঘরের দরজা খুলে বেরিয়ে এসে আমাকে জড়িয়ে ধরে কাঁদল। আমি ওকে কোনওমতে ছাড়িয়ে ঘরে গিয়ে দেখলাম মা অজ্ঞান হয়ে পড়ে আছেন। মাকে জড়িয়ে ধরে অনেক ডাকাডাকির পর ওঁর জ্ঞান এল।”

“তখন ঘরে কে কে ছিলেন?”

“তখন? তপেন্দু বেরিয়ে যাওয়ার পর ওই ঘরে মা ছিলেন এবং আমি ঢুকেছিলাম।”

“আপনার পর?”

“আমি চেঁচিয়ে মাকে ডাকাডাকি করার সময় সবাই এসে পড়ল।”

“ততক্ষণ আপনি একা আর আপনার মা অজ্ঞান হয়ে পড়ে ছিলেন?”

“হ্যাঁ। কিন্তু সেটা আধ মিনিটও নয়।”

“ওই সময়েই ইচ্ছে করলে আপনি পাথরটা সরাতে পারেন।”

বিমলেন্দুবাবু চমকে উঠলেন, “এ আপনি কী বলছেন? আমি চোর? আমি চুরি করলে আপনার কাছে আসব কেন? ছি ছি ছি।”

“বিমলেন্দুবাবু, আমি আপনাকে একটা সম্ভাবনার কথা বলছি। আপনি চুরি করতেও পারেন আবার নাও পারেন। দেখা যাচ্ছে আপনাদের তিন ভাইয়ের কেউ সন্দেহের বাইরে থাকার মতো কাজ করেননি। কিন্তু এ-ব্যাপারে এখনই তদন্ত করতে গেলে জানাজানি হয়ে যাবে যে!”

না। শ্রাদ্ধের আগে ব্যাপারটাকে গোপন রাখতেই হবে।”

“তা হলে?”

“আপনি আজ একবার আমাদের বাড়িতে আসুন?”

“গিয়ে কী করব? কাউকে জেরা করতে না পারলে,” কথাটা বলেই মত পালটাল অর্জুন, “ঠিক আছে, আপনি যান, আমি আসছি।”

বিমলেন্দুবাবু ওর হাত জড়িয়ে ধরলেন, মুখে কিছু বললেন না।

ভদ্রলোক চলে যাওয়ার পর ব্যাপারটা নিয়ে ভাবছিল অর্জুন। এরকম পরিস্থিতিতে সে কখনও পড়েনি। কাউকে জেরা করা চলবে না, কেউ জানতে পারবে না অথচ তদন্ত করে বের করতে হবে সেই মূল্যবান পাথরটা কোথায় গেল! এ কি সম্ভব? অমলেন্দুবাবুর তিন ছেলে এবং তিনজনের যে-কেউ ওটাকে সরাতে পারে এবং সেই সুযোগও তারা পেয়েছিল।

মোটরবাইক নিয়ে সোজা হাসপাতালে চলে এল অর্জুন। খোঁজখবর নিয়ে সেই নার্সের সামনে উপস্থিত হল, যিনি অমলেন্দুবাবুর সেবায় ছিলেন। অর্জুন তাঁকে জিজ্ঞেস করতেই তিনি মাথা নাড়লেন, “হ্যাঁ, দেখেছি। রুপোর চেনে পাথরটা ছিল। ওঁর মেজো ছেলে বারবার ওটার খবর নিচ্ছিলেন।”

“কখন? মারা যাওয়ার আগে না পরে?”

“ভরতি হওয়ার পর বলেছিলেন একবার। মারা যাওয়ার পর কয়েক বার। আমি বিরক্ত হয়ে বলেছিলাম, অতই যখন চিন্তা খুলে নিজের কাছে রাখুন না। তাতে উনি জবাব দিয়েছিলেন, না, মা দুঃখ পাবে।”

“হাসপাতাল থেকে বডি নিয়ে যাওয়ার সময় ওটা ঠিক ছিল?”

“হ্যাঁ। এ-ব্যাপারে আমি নিঃসন্দেহ। কেন বলুন তো এসব জিজ্ঞেস করছেন।”

“পরে বলব।” অর্জুন আর দাঁড়ায়নি। নার্সের বক্তব্য যদি সঠিক হয় তা হলে মেজোভাই কমলেন্দু পাথরটা সরায়নি।

রায়বাড়িতে চলে এল অর্জুন। শোকের বাড়ি। এখনও লোকজন আসছে। খুঁজে খুঁজে তপেন্দুকে বের করল সে। ছাদের ঘরে একা বসে সিগারেট খাচ্ছে। পরনে এখনও পাজামা আর গেঞ্জি। অর্জুনকে সে চেনার চেষ্টা করল। বয়স কুড়ি-একুশের মধ্যে।

অর্জুন বলল, “আপনার বাবা আমার শ্রদ্ধেয় মানুষ। খবরটা পেয়ে এসেছিলাম। এখানে সবাই আমার গুরুজন। সিগারেট খেতে পারছি না ওঁদের সামনে। তাই চলে এলাম ওপরে। দেশলাই আছে?”

তপেন্দু বিরক্ত হয়ে কোমরে হাত দিয়ে পাজামার দড়ির ভেতরে ওলটানো কাপড়ের মধ্যে থেকে দেশলাই বের করে এগিয়ে ধরল। সিগারেট ধরাল অর্জুন।

“এই দেশলাইটা কতক্ষণ কোমরে রেখেছেন?”

“দুপুর থেকে। কেন?”

“ওভাবে তো কেউ রাখে না।

“আমার আজ পেট খারাপ। ক’বার বাথরুমে গিয়েছি। হাসপাতালেও যেতে পারিনি তাই। পাঞ্জাবি পরিনি, রাখব কোথায়?”

“পেট খারাপ অবস্থায় বাবার পোশাক পরিবর্তন করলেন?”

“মা আমাকে ডেকেছিলেন বলেই করতে হল। আপনি কেন এসব প্রশ্ন করছেন?”

“এমনি।” অর্জুন হেসে নেমে এল। পাজামা পরে কোমরে দেশলাই গুঁজে রাখলে কেউ অন্য কিছু লুকিয়ে রাখতে পারে না। তপেন্দুর পকেটের বালাই নেই। হাতে করে নিশ্চয়ই পাথর নিয়ে বের হয়নি। মা অজ্ঞান হয়ে গেছেন দেখে যদিও সেই সুযোগ ছিল। এক যদি সে ডেডবডির নীচে ওটা লুকিয়ে রাখে তা হলে আলাদা কথা, না হলে ছোট ভাই তপেন্দু পাথর সরায়নি।

রাত এখন বারোটা। মৃতদেহ এখনই শ্মশানে নিয়ে যাওয়া হবে কি না এ-ব্যাপারে আলোচনা হচ্ছে। বিমলেন্দু অর্জুনকে দেখে এগিয়ে এলেন, “বাবাকে দেখবেন?”

“হ্যাঁ।”

“আসুন।”

ঘরের দরজা ভেজানো ছিল। কোণের দিকে খাটে অমলেন্দুবাবু শুয়ে আছেন। দরজা থেকে সেটা বেশ দূরে। তাঁর মাথার কাছে একজন মহিলা বসে। আছেন। পায়ের কাছে কয়েকজন। ঘরে ঢুকেই অর্জুন চাপা গলায় জিজ্ঞেস করল, “ভেতরে ঢোকার কত পরে আপনি মাকে ডেকেছিলেন?”

“বড়জোর আধ মিনিট। তাও হবে না হয়তো।”

“উনি অজ্ঞান হয়ে ছিলেন?”

“হ্যাঁ। মাথার পাশে মা বসে আছেন।”

“ঠিক আছে। আপনি পায়ের কাছে যাঁরা বসে আছেন তাঁদের একটু বাইরে নিয়ে যান।”

আধ মিনিটের মধ্যে এই ঘরে ঢুকে খাটের কাছে পৌঁছে কোমর থেকে চেন বের করে পাথর খুলে নেওয়া কোনও মানুষের পক্ষে সম্ভব নয় বলেই বড় ছেলে বিমলেন্দু সেটা সরাতে পারেন না। অবশ্য সময়টা যদি আধ মিনিটের অনেক বেশি হয় তা হলে আলাদা কথা।

ঘরে এখন কেউ নেই, শুধু তারা দু’জন ছাড়া। অর্জুন বৃদ্ধার কাছে গিয়ে বিনীত গলায় বলল, “মাসিমা, মেলোমশাই আমাকে ভালবাসতেন।”

বৃদ্ধা বললেন, “তুমি কে বাবা?”

“আমি অর্জুন। সত্য অন্বেষণ করি। পাথরটা ঠিক জায়গায় রেখেছেন তো?”

সঙ্গে সঙ্গে কেঁদে উঠলেন বৃদ্ধা। চাপা গলায় কাঁদতে কাঁদতে বললেন, “ভস্ম হয়ে যাক, সব ভস্ম হয়ে যাক।”

অর্জুন অমলেন্দুবাবুর দিকে তাকাল। মনে হল গলার একটা দিক যেন সামান্য উঁচু টিউমারের মতো।

অত রাত্রে শ্মশানে একা আসতে এখনও অস্বস্তি হয়। যে মানুষেরা মৃতদেহ সৎকারের দায়িত্ব নেয়, তাদের একজনের নাম মহাদেব। এর সঙ্গে আলাপ ছিল অর্জুনের। মহাদেব তখন চুপচাপ বসে ছিল। শ্মশানে ইতিমধ্যেই দুটো চিতা জ্বলছে। মহাদেবকে আলাদা ডেকে নিচু গলায় কিছু বলল অর্জুন। তারপর পকেট থেকে কুড়িটা টাকা বের করে দিল।

অমলেন্দু রায়ের মৃতদেহ এসে গেল শ্মশানে। মফস্‌সল শহরের শ্মশানে আধুনিক ব্যবস্থা নেই। দেহ চিতায় তুলতে সময় লাগল। আগুন জ্বলে গেলে দেখা গেল মহাদেবরা দাহের কাজে তদারকি করছে। অর্জুন চুপচাপ দেখছিল। সব ছাই হয়ে যাবে। কাঠ, শরীর। শুধু অস্থিটুকু থেকে যাবে। আর… সন্দেহটা এখনও মনে আঁচড় কাটছে।

ক্রমশ চিতা ছাই হয়ে মাটিতে মিলিয়ে গেল। মহাদেব আগুন নিভিয়ে মাটির সরায় চিমটি দিয়ে অস্থি তুলতে লাগল। তারপর হঠাৎ হাত তুলে অর্জুনকে ডাকল। চিতার অনেক দূরে নদীর ধারে বসে ছিল শ্মশানযাত্রীরা। ভোর হতে দেরি নেই।

অর্জুন এগিয়ে যেতেই মহাদেব নির্লিপ্তভাবে একটা পাথরের ছোট টুকরো তুলে ধরল, “এইটে বডিতে ছিল, পোড়েনি।”

“দাও।” রুমাল বের করে জিনিসটা নিয়ে নিল অর্জুন। মহাদেব গেল ছেলেদের হাতে অস্থি তুলে দিতে। অর্জুন উঠল মোটরবাইকে।

শূন্য বাড়ি। অমলেন্দুবাবুর ঘরে প্রদীপ জ্বলছে। মেঝেতে চুপচাপ বসে ছিলেন ওঁর স্ত্রী। পায়ের শব্দে মুখ তুললেন। অর্জুন বলল, “আবার বিরক্ত করছি।”

“কে তুমি?”

“আমি অর্জুন। রাত্রে কথা বলেছিলাম।”

“কী চাও?”

“আমি কিছু চাই না। আপনি বলেছিলেন সব ভস্ম হয়ে যাক। কিন্তু কিছু জিনিস আছে যা ভস্ম হয়ে যায় না। আগুন পোড়াতে পারে না।” একটা খালি প্রদীপের খোল নিয়ে রুমাল থেকে পাথরটা বের করে রাখল তাতে অর্জুন। তারপর খোলটা বসিয়ে দিল প্রদীপের পাশে।

“এটা আপনাদের পারিবারিক সম্পত্তি। মনে হয় আপনি ছোট ছেলে বেরিয়ে যাওয়ার পর আপনার স্বামীর কোমর থেকে খুলে ওঁর মুখের মধ্যে ঢুকিয়ে দিয়েছিলেন। জিভের নীচে ওটার যাওয়ার কথা নয়। কী করে গলার ভেতরে গেল সেটা আপনি জানেন। বড় ছেলে ঘরে ঢোকার আগেই কাজটা করেছিলেন আপনি। আপনার একটাই স্বার্থ ছিল, জিনিসটা ছেলেদের হাতে পড়ুক আপনি চাননি। কিন্তু এটা ভস্ম হয়নি। এখন কী করবেন তা নতুন করে ভাবুন। ওরা দাহ শেষ করেছে, এখনই ফিরে আসবে। এলাম।”

সারারাত জাগার ক্লান্তি নিয়ে ভোরের রাস্তায় বাইক ছুটিয়ে যাচ্ছিল অর্জুন। এখন একটু ঘুমনো দরকার।

২৬ মে ১৯৯৩

অলংকরণ: সুব্রত গঙ্গোপাধ্যায়

heading1 = জুহু বিচে তদন্ত – ষষ্ঠীপদ চট্টোপাধ্যায়

জুহু বিচে তদন্ত – ষষ্ঠীপদ চট্টোপাধ্যায়

সকালে ঘুম থেকে উঠে বাগানে একটু পায়চারি করে যখন কেয়ারি করা রঙ্গন গাছগুলোর পাশে এসে দাঁড়িয়েছি, ঠিক তখনই রাখহরি এসে খবরের কাগজটা হাতে দিল। কাগজের প্রথম পাতায় চাঞ্চল্যকর একটি সংবাদের প্রতি দৃষ্টি নিক্ষেপ করে চমকে উঠলাম। এক অদ্ভুত প্রতারণার খবর।

রাখহরি বলল, “আপনার চা কি এখানে নিয়ে আসব?”

আমি রাখহরির মুখের দিকে একটুক্ষণ স্থিরভাবে চেয়ে থেকে বললাম, “নাঃ, থাক। আমিই ভেতরে যাচ্ছি।” বলে ঘরে এসেই ডায়াল ঘুরিয়ে ফোন করলাম। যেখানে করলাম, সেখানে লাইন ঠিকমতো পাওয়া গেলেও ফোন ধরল না কেউ। অর্থাৎ সোনালি অ্যাপার্টমেন্টের ওই ঘরটিতে এখন কেউ নেই।

ফোন নামিয়ে রেখে আমি যখন ইজিচেয়ারটায় গা এলিয়ে খবরের বিষয়বস্তুর ওপর মন রেখেছি, রাখহরি তখন চা নিয়ে এল। সঙ্গে দুটো বিস্কুট।

আমি বিস্কুট খেয়ে চায়ে চুমুক দিলাম। যে খবরটা আমাকে ভাবিয়ে তুলেছে, তা এইরকম, গতকাল দুপুরে বউবাজার অঞ্চলে একটি গয়নার দোকানে অভিনব কায়দায় প্রতারণা করা হয়েছে। দুপুর একটা নাগাদ এক দম্পতি একটি দোকানে এসে লক্ষাধিক টাকার গয়না কেনেন। তারপর সেল। ট্যাক্স ফাঁকি দেওয়ার জন্য রসিদ না নিয়েই চলে যান। দোকানদারও টাকা গুনে সিন্দুকে ভরতি করে খদ্দেরকে বিদায় দেন। এইরকম খদ্দের যে এই প্রথম তা নয়, মাঝেমধ্যেই এইরকম দু’-একজন আসেন। সম্পত্তি কেনাবেচার ব্যাপারেও এইরকম ফাঁকিবাজি চলে। তিন লাখ টাকার সম্পত্তিকে দু’লাখ টাকা দেখিয়ে দলিল করা হয়। এতে অনেক টাকার স্ট্যাম্পপেপার বেঁচে যায়। সে যাক, রহস্য ঘনাল এর পরেই। ওই দম্পতি গয়না নিয়ে চলে যাওয়ার পরই আরও দু’জন খদ্দের আসেন। এ-ক্ষেত্রেও একজন পুরুষ, অন্যজন মহিলা। তাঁরাও ওই একই দামের গয়না কিনে নিয়ে রসিদ নিয়ে যখন উঠে আসতে যান, নাটক তখনই জমে। দোকানদার বিনীতভাবে বলেন, “আমার টাকাটা?”

দম্পতি বলেন, “টাকা তো আপনাকে দিয়ে দিয়েছি।”

দোকানদারের চোখ কপালে উঠে যায়, “সে কী মশাই, কখন আমাকে টাকা দিলেন?”

দম্পতি শুরু করেন চেঁচামেচি, “ঠগ, জোচ্চোর, মিথ্যেবাদী।” সে এক মহা কেলেঙ্কারি। খদ্দের ও দোকানদারের চেঁচামেচিতে লোকজন জড়ো হয়ে যায়। পুলিশ আসে। পুলিশ এসে দম্পতিকে বলে, “আপনারা যে টাকা দিয়েছেন, তার কোনও প্রমাণ আছে?”

দম্পতি বলেন, “আছে বইকী। প্রতিটি নোটের নম্বর আমাদের কাছে নোট করা আছে। এই দেখুন।” পুলিশ তখন দোকানদারের সিন্দুক খুলিয়ে টাকা বের করে নোটের নম্বর মিলিয়ে দেখে। প্রতারকরা সসম্মানে তাঁদের গয়না নিয়ে চলে যান। আর দোকানদার? মাথা হেঁট করে বসে থেকে জনসাধারণের ধিক্কার এবং বিদ্রুপাত্মক বাক্যবাণ হজম করতে থাকেন।

চাঞ্চল্যকর এই সংবাদটা পড়ে দেখলেই বোঝা যায় প্রতারণার ব্যাপার সুপরিকল্পিত। অর্থাৎ দুই দম্পতি একই চক্রের হয়ে কাজ করেছেন। আর সবচেয়ে। মজার ব্যাপার যে-দোকানদার এই প্রতারণার বলি হয়েছেন তিনি আমার বিশেষ পরিচিত। নাম গুণধর পাইন। ফরসা রং। মাঝারি চেহারা। সব সময় মুখে পান আর পরনে ধুতি-পাঞ্জাবি, অত্যন্ত বিচক্ষণ ব্যক্তি। এহেন লোক যে খদ্দেরকে সন্তুষ্ট করতে গিয়ে কেন এমন ভুল করলেন, তা ভেবে পেলাম না।

কাগজটা নামিয়ে রেখে যখন বিষয়টা নিয়ে গভীরভাবে চিন্তাভাবনা করছি সেই সময় রাখহরি এসে বলল, “এক ভদ্রলোক আপনার সঙ্গে দেখা করতে এসেছেন।”

“উনি কি একাই, না সঙ্গে কেউ আছেন?”

“বারো-চোদ্দো বছরের একটি ছেলেও আছে।”

“ওঁদের ভেতরে আসতে বলে। আর চা করো সকলের জন্য।”

একটু পরেই পায়ের শব্দ শোনা গেল। চেহারা না দেখেই বললাম, “আসুন গুণধরবাবু, আসতে আজ্ঞা হোক।”

গুণধরবাবু বিনয়ের হাসি হেসে বললেন, “কী করে জানলে আমি এসেছি?”

“আজ সকালে আপনার গুণের খবর কাগজে ফলাও করে ছাপা হয়েছে দেখেই অনুমান করেছি, এইবার আমার কথা আপনার নিশ্চয়ই মনে পড়বে।”

গুণধরবাবু নিজে থেকেই আসন গ্রহণ করলে। বললাম, “এই ছেলেটি কে?”

“আমার একজন কর্মচারী।”

রাখহরি চা দিয়ে গেলে আদ্যোপান্ত সমস্ত ঘটনা বেশ ভাল করে শুনলাম গুণধরবাবুর মুখ থেকে। শুনে বললাম, “এখন আমাকে আপনি কী করতে বলেন?”

গুণধরবাবু বললেন, “শোনো ভাই, আমার তো যা হওয়ার তা হয়েইছে। এই ব্যাপারে আইন আদালত করতে গেলে কর ফাঁকি দেওয়ার অপরাধে আমিই ফেঁসে যাব। বহু কষ্টে পুলিশি ঝামেলার হাত থেকেও রেহাই পেয়েছি। এখন আমি চাই, এই প্রতারকদের তুমি খুঁজে বার করো।”

“তাতে লাভ? আপনার গয়না কি আপনি ফেরত পাবেন?”

“না। গয়নাও পাব না। টাকাও না। তবু চাই এই জাল ছিঁড়ে যাক। অপরাধী ধরা পড়ুক।”

আমি বললাম, “এই ধরনের অপরাধীর শাস্তি পাওয়া অবশ্যই দরকার, কিন্তু এই জনবহুল শহরে কোথায় কোনখানে যে রয়েছে তারা, কোন সূত্র ধরে তা আবিষ্কার করব? এই মুহূর্তে তারা যে পুণে কিংবা বাঙ্গালোরের কোনও কফি হাউসে বসে নেই তাই বা কে বলতে পারে?”

“তা হলে?”

“চেষ্টা অবশ্যই করব। করছিও।” বলেই আর একবার উঠে গিয়ে ডায়াল ঘুরিয়ে ফোন করলাম।

এবারে সাড়া এল, “হ্যালো।”

“ইনস্পেক্টর ভদ্র? আমি অম্বর বলছি। অম্বর চ্যাটার্জি।”

“হ্যাঁ বলুন। কী ব্যাপার?”

“একটু আগে আপনার অ্যাপার্টমেন্টে ফোন করেছিলাম।”

“আমি মার্কেটিং-এ গিয়েছিলাম।”

“আপনার ঘরে কেউ নেই? ফোন ধরল না কেন?”

“জানেন তো আমি ব্যাচিলর মানুষ। আর কাজের লোকটির আন্ত্রিক দেখা দেওয়ায় তাকে বাড়ি পাঠিয়ে দিয়েছি।”

“বেশ করেছেন। একটা ব্যাপারে আমি আপনার একটু হেলপ চাইছি। কাল বউবাজারে একটি গয়নার দোকানে…।” লাইনটা হঠাৎই কেটে গেল।

আমি গুণধরবাবুকে বললাম, “আপনার গাড়ি আছে?”

“গাড়ি নিয়েই এসেছি আমি।”

“তা হলে ড্রাইভারকে বলুন, একবার সোনালি অ্যাপার্টমেন্টে আমাদের নিয়ে যেতে।”

“সেটা কোথায়?”

“কোলার স্বর্ণখনির কাছে নয়, এই কলকাতার মধ্যেই।”

রাখহরিকে আজকের জন্য একটু মাংস-ভাত করে রাখতে বলে গুণধরবাবুকে নিয়ে সোনালি অ্যাপার্টমেন্টে এলাম।

ইনস্পেক্টর ডি. কে. ভদ্র একজন সুদর্শন যুবক। পুলিশের চাকরিতে ওঁর মতো ভদ্র যুবকের সত্যিই প্রয়োজন। খুব শান্ত প্রকৃতির কিন্তু রাগলে ভীষণ।

আমরা যেতে সাদর অভ্যর্থনা করে বসালেন আমাদের। তারপর ধীরেসুস্থে গুণধরবাবুর মুখ থেকে সবকিছু শুনে বললেন, “দেখুন, কেঁচো খুঁড়তে গিয়ে সাপ না বেঁর হয়। তবে কলকাতা শহরের বুকে দিনদুপুরে এইরকম প্রতারণা সত্যিই নজিরবিহীন। এখন আমাকে কী করতে হবে বলুন?”

গুণধরের হয়ে আমি বললাম, “দেখুন, কেসটা। যেরকম তাতে দোকানদারকে যে ব্ল্যাকমেল করা হচ্ছে এটা কি আপনি বুঝতে পারেননি? ওই দম্পতিকে চলে যাওয়ার সুযোগ না দিয়ে আপনি যদি ওদের জেরা করতেন, এত টাকা কোথা থেকে পেলেন সে-কথা জানতে চাইতেন বা ওদের পেছনে ধাওয়া করে ডেরাটা দেখে আসতেন, তা হলে কিন্তু হাতেনাতে ধরা পড়ত চক্রটা।”

ভদ্র কিছুক্ষণ চুপ করে থেকে বললেন, “এই। কথাটা যে আমারও মনে হয়নি তা নয়। এবং এই ভুলটা যে মারাত্মক তা আমিও স্বীকার করছি। কিন্তু মুশকিল হল গুণধরবাবু তখন চোখ-মুখের ভাব এমন করলেন যে, মনে হয়েছিল উনিই আসলে খদ্দেরকে ব্ল্যাকমেল করতে চাইছিলেন। তাই আমরা ওঁকেই ভর্ৎসনা করছিলাম। ইতিমধ্যে পাখি ফুড়ুত।”

আমি গুণধরবাবুকে বললাম, “ওই দম্পতি দু’জনকে এর আগে আপনি আর কখনও দেখেছিলেন?”

হতাশ গুণধরবাবু বললেন, “না ভাই। মনে তো পড়ছে না।”

গুণধরবাবুর সঙ্গে যে ছেলেটি ছিল তাকে প্রশ্ন করলাম এবার, “তোমার নাম কী ভাই?”

“আমার নাম নন্দ।”

“তোমার বাড়ি কোথায়?”

নন্দর হয়ে গুণধরবাবুই বললেন, “ওর বাড়ি হরিপালের কাছে এক গ্রামে। বাপ-মা মরা ছেলে। আমার কাছেই মানুষ।”

নন্দকে বললাম, “ওই মুখগুলো আর একবার দেখলে তুমি চিনতে পারবে?”

নন্দ বলল, “হ্যাঁ পারব।”

“আচ্ছা, ওঁদের কাউকে আর কখনও এই দোকানে তুমি আসতে দেখেছিলে?”

“মনে হচ্ছে একবার যেন দেখেছিলাম। দু’-তিন মাস আগে এক মহিলা দুপুরবেলা এসে আমার কাছ থেকে ডিজাইনের বইটা চেয়ে নিয়ে অনেকক্ষণ ধরে কী সব দেখে ব্রজদার সঙ্গে কথা বলে চলে গেলেন।”

“ব্রজদা! ব্রজদা কে?”

“আগে কাজ করত আমাদের দোকানে।”

“এখন করে না?”

“না।”

আমি গুণধরবাবুকে বললাম, “সেদিন দুপুরে আপনি কোথায় ছিলেন?”

গুণধরবাবু বললেন, “আমি বরাবরই বিকেলের দিকে আসতাম এবং রাত অবধি থেকে ক্যাশ নিয়ে বাড়ি যেতাম। এখন ব্রজ চলে যাওয়ায় সব সময়ই আমাকে দোকানে থাকতে হয়।”

“আপনার সেই ব্রজ এখন কোথায়?”

“ও পাথর সেটিং-এর কাজ জানত। শুনেছি সেই কাজ নিয়ে ও এখন বম্বের জাভেরি মার্কেটে ভাল রোজগার করছে।”

“ওর বাড়ি কোথায় জানেন?”

“ডোমজুড়ের কাছে নিবড়ে নামে একটা গ্রাম আছে, সেইখানে। তবে ও বউবাজারেই মেসে থাকত। সেই ঠিকানাটা আমি জানি। কিন্তু ব্রজ অত্যন্ত ভাল ছেলে। ওকে সন্দেহ করার কোনও কারণ তো আমি দেখতে পাচ্ছি না।”

“সন্দেহ করছি না তো। তবে একেবারে হাল ছেড়ে না দিয়ে ভাই একটু ফুঁ দিয়ে দেখছি ছাইচাপা কিছু যদি থাকে।” ইন্সপেক্টর ভদ্রর কাছ থেকে বিদায় নিয়ে বউবাজারের মেসে এসে ব্ৰজর বম্বের ঠিকানা সংগ্রহ করলাম। ওর দু’-একটা চিঠিপত্তর যা বন্ধুদের লিখেছিল, তা পড়ে দেখলাম। বম্বে থেকে পাঠানো ওর দু’-একটা ফোটোও সংগ্রহ করলাম বন্ধুদের কাছ থেকে। যা গুণধরবাবুর কাছে নেহাতই অর্থহীন বলে মনে হল।

সব কাজ সেরে যখন বাড়ি ফিরলাম দুপুর তখন দেড়টা। রাখহরি আমার জন্য হানটান করছিল। বলল, “আপনি এত দেরি করলেন দাদাবাবু। একটু আগে অশোকবাবু এসেছিলেন। আপনার জন্যে অপেক্ষা করে চলে গেলেন।”

“অশোকবাবু! মানে অশোক পালিত! সেই প্রেস ফোটোগ্রাফার ছেলেটি?’

“হ্যাঁ। বলে গেছেন আবার আসবেন সন্ধের সময়। আপনি যেন কোথাও যাবেন না। বিশেষ দরকার।”

আমি চিন্তিত হয়ে বললাম, “কী এমন দরকার যে, এইভাবে থাকতে বলল?”

“তা জানি না। তবে একটা কাগজ রেখে গেছেন। আপনাকে দেখতে বলেছেন।”

আমি ভেতরে ঢুকে পোশাক পরিবর্তন না করেই অশোকের রেখে যাওয়া কাগজের পাতায় চোখ বোলালাম। নতুন বেরিয়েছে কাগজটা। লোকের হাতে হাতে না ঘুরলেও হকাররা রাখে। বিক্রিও হয়। সেই কাগজের প্রথম পাতায় বউবাজারের প্রতারণার বিবরণটা ফলাও করে ছাপা তো হয়েইছে, সেই সঙ্গে রয়েছে অশোকের তোলা একটি সুন্দর আলোকচিত্র। যাতে দেখা যাচ্ছে গয়নার বাক্স নিয়ে সেই দম্পতি অপেক্ষমাণ একটি মারুতিতে উঠছেন। এই ছবি একমাত্র এই একটি দৈনিকেই ছাপা হয়েছে।

কাগজটা রেখে মনের আনন্দে স্নান-খাওয়া সেরে বারবার সেই ছবির মুখগুলো দেখতে লাগলাম। আর ভাবতে লাগলাম এ জগতে কোনও কিছুই তুচ্ছ নয়, অশোক পালিতও নয়, আর এই কাগজটাও নয়। সবারই কিছু-না-কিছু অবদান থাকে।

অশোকের কথামতো আমি সারাটা দিন ঘরে রইলাম। কিন্তু না। দুপুর গড়িয়ে বিকেল, বিকেল গড়িয়ে সন্ধে পার হয়ে গেল তবুও অশোক এল না। রাত্রিবেলা ওর কাগজের অফিসে ফোন করলাম। সেখান থেকেও ওর কোনও খোঁজখবর দিতে পারল না কেউ।

সে রাত্রে অশোকের জন্য অপেক্ষা করে করে আমি নিজে কোথাও গেলাম না। পরদিন সকালে কাগজেই খবর পেলাম, অশোকের মৃতদেহ মধ্যরাত্রে কে বা কারা যেন ওদের অফিসের সামনে রাস্তার ওপর শুইয়ে রেখে গেছে।

শিউরে ওঠার মতো খবর। চক্রটি যে শুধু প্রতারণা করে, তাই নয়। খুন করতেও পিছপা হয় না। সামান্য একটি আলোকচিত্র প্রকাশ করার অপরাধে যারা একজন নিরীহ ফোটোগ্রাফারকে হত্যা করতে পারে তারা যে কী সাংঘাতিক তা যে-কেউ ধারণা করতে পারবে। আমি সেই কাগজের কাটিং সঙ্গে নিয়ে প্রথমেই গেলাম গুণধর পাইনের ওখানে। নন্দকে ছবিটা দেখিয়ে জিজ্ঞেস করলাম, “তুমি এঁদের চিনতে পারো?”

নন্দ বলল, “হ্যাঁ। এরাই তো এসেছিল কাল।”

আমি সেই মহিলার ছবি দেখিয়ে বলেছিলাম, “ইনিই কি তোমার ব্রজদার সঙ্গে কথা বলেছিলেন?”

“না। সে ছিল প্রথমজন।”

তারপর সোজা চলে এলাম সদর দফতরে। সেখানেও পুলিশের সংগ্রহে থাকা অপরাধীদের ছবির সঙ্গে মিলিয়ে এই ছবির দু’জনের একজনেরও কোনও মিল পেলাম না। অবশেষে হতাশ হয়েই বাড়ি ফিরে এলাম।

কীভাবে যে তদন্তের কাজ এগিয়ে নিয়ে যাব, তা ভেবে পেলাম না। রহস্যের জট খুলতে পারি এমন কোনও সূত্রও খুঁজে পেলাম না কোথাও।

এখন একমাত্র ভরসা ব্রজগোপাল। তবে সেখানেও যে খুব একটা আশার আলো আছে, তা নয়। সে বেচারা নির্দোষও হতে পারে। দোকানে কত কাস্টমার আসে, তাদের সঙ্গে কথাও বলতে হয়। তবু…

তবু চেষ্টা একটু চালিয়ে যাই। সারাদিন অনেক চিন্তাভাবনা করার পর একটা উপস্থিতবুদ্ধি মাথায় এল। কাগজের কাটিংটা সঙ্গে নিয়ে কলকাতার বিভিন্ন হোটেলে খোঁজখবর শুরু করলাম। বেশি খুঁজতে হল না, শিয়ালদহেই উড়াল পুলের পাশে সাধারণ একটি লজের ম্যানেজার ছবি দেখেই বললেন, “কী আশ্চর্য! এঁরা তো আমাদেরই অতিথি। প্রায়ই আসেন এখানে।”

“আমি একটু দেখা করতে চাই।”

ম্যানেজার ঘাড় নেড়ে বললেন, “সরি। কাল রাতেই এঁরা চলে গেছেন ঘর ছেড়ে দিয়ে।”

“সেই ঘরে নতুন কেউ কি এসেছেন এখনও?”

“না। ঘর খালি আছে।”

“একবার দেখতে পারি ঘরটা?”

“আপনার পরিচয়?”

পরিচয় দিলাম। ম্যানেজার নিজে সঙ্গে করে নিয়ে গেলেন ওপরের ঘরে। কিন্তু তন্নতন্ন করে খুঁজেও কিছুই যখন পেলাম না তখন হঠাৎ ওয়েস্ট পেপার বাস্কেটের মধ্যে কিছু বাজে কাগজের সঙ্গে একটা ট্রেনের টিকিট উদ্ধার হল। টিকিটটা বম্বে ভিটি টু হাওড়ার, পাঁচদিন আগেকার। টিকিটও দু’জনের। মি. পি কে সিনহা এবং মিসেস সিনহার। ছবির বয়সের সঙ্গে বয়সও মিলে যাচ্ছে। আমি উৎফুল্ল চিত্তে টিকিটটা পকেটে নিয়ে সহযোগিতার জন্য ম্যানেজারকে ধন্যবাদ জানিয়ে বিদায় নিলাম হোটেল থেকে। কী ভাগ্যিস চাপরাশি কাগজগুলো ঘর ঝাট দিয়ে বাইরে ফেলে দেয়নি।

পরদিন দুপুরেই গীতাঞ্জলি এক্সপ্রেসে ভি.আই.পি কোটায় দুটো বার্থ নিয়ে চলে এলাম বম্বেতে। অবশ্য একা আসিনি। ইনস্পেক্টর ভদ্রও সিভিল ড্রেসে সঙ্গে এসেছেন। কলকাতা থেকে একটা হোটেলে জানিয়ে এসেছিলাম। তাই আমাদের থাকার জন্য ঘরও রেডি ছিল।

যথাসময়ে বম্বে পৌঁছে হোটেলে খাওয়াদাওয়া করে রেস্ট নিলাম। প্রথমেই বম্বে পুলিশের সাহায্য নিয়ে আমরা রিজার্ভেশন টিকিট দেখিয়ে রেল দফতর থেকে উদ্ধার করলাম মি. সিনহার ঠিকানাটা। তারপর গেলাম ব্ৰজর খোঁজে।

পায়ধনির একটি তিনতলার ফ্ল্যাটে ব্রজগোপাল এম.কে. নম্বরির দোকানে কাজ করে। আমরা ওপরে উঠে খোঁজ নিতেই ওর শেঠ এসে বললেন, “ওকে তো আজ পাবেন না আপনারা। পেলেও ফিরতে অনেক রাত হবে।”

“কোথায় গেছেন উনি?”

“আন্ধেরিতে ওর দিদির বাড়ি। আপনারা?”

“আমরা ওঁকে দিয়ে কিছু কাজ করাব। তাই।”

“এ কাজে দায়িত্ব আমিও তো নিতে পারি?”

“আমরা কাল ওঁর সঙ্গে দেখা করব।”

আমরা সকালের দিকে অন্য কোথাও না গিয়ে একটা ট্যাক্সি নিয়ে গেটওয়ে অব ইন্ডিয়া থেকে। নরিম্যান পয়েন্ট হয়ে চৌপট্টি পর্যন্ত ঘুরলাম। তারপর বিকেলবেলা রোদের তেজ একটু কমলে মেরিন লাইন্স থেকে ট্রেন ধরে সোজা চলে এলাম আন্ধেরিতে। ঠিকানা আমাদের কাছেই আছে। রেল দফতর রিজার্ভেশন স্লিপ ঘেঁটে যে ঠিকানা আমাদের দিয়েছে সেটাও আন্ধেরির।

আন্ধেরির জুহুতে এসে সমুদ্রের ধারে বেশ কিছুক্ষণ ঘুরে বেড়ালাম আমরা। তারপর খুঁজে বের করলাম মি. এবং মিসেস সিনহার ফ্ল্যাটটাকে। খুবই উন্নতমানের ফ্ল্যাট। তবে দুঃখের বিষয় ঘরে তালা দেওয়া। আমরা সমুদ্রতীরে বসেই ফ্ল্যাটের দিকে নজর রাখলাম। আলো জ্বললেই ধরব।

এখানে জুহু বিচে এখন টুরিস্টের মেলা। বম্বের চৌপট্টির থেকেও এখানটা আরও আকর্ষক, লোভনীয়। অনেক রাত পর্যন্ত এখানে মানুষের মেলা বসে থাকে। এই শহর দিনে-রাতেও ঘুমোয় না তাই।

হঠাৎ একসময় একজনের দিকে নজর পড়ল আমার। ফ্রেঞ্চকাট দাড়ির এক যুবক সমুদ্রের দিকে মুখ করে বারবার সিগারেট ধরাতে গিয়ে ব্যর্থ হচ্ছে। বললাম, “একে কি একটুও চেনা চেনা লাগছে মি. ভদ্র?”

“হ্যাঁ। ইনিই তো সেই ব্রজগোপাল।”

আমি লাইটারটা নিয়ে ব্রজর দিকে এগিয়ে গিয়ে ফট করে ওর মুখের সামনে জ্বেলে ধরলাম সেটা।

ব্ৰজ প্রথমে একটু চমকে উঠল। তারপর সিগারেট ধরিয়ে বলল, “থ্যাঙ্কস।”

আমিও মিষ্টি হেসে ঘাড় নেড়ে ধন্যবাদ গ্রহণ করলাম।

ব্রজ কিছুক্ষণ আমার মুখের দিকে তাকিয়ে ঘাড় নেড়ে চলে যেতে চাইল।

আমি বললাম, “আপনাকে কলকাতায় কোথায় যেন দেখেছি মনে হচ্ছে।”

“ভুল দেখেছেন। আমি বম্বেতেই থাকি।”

“বউবাজারে কোনও সোনার দোকানে কখনও গেছেন কি?”

“মাঝে মাঝে গেছি হয়তো, সোনাদানা কিনতে।”

“বোম্বাই থেকে কলকাতায় কেউ সোনা কিনতে যায়? আপনি গুণধর পাইনকে চেনেন?”

আর চেনা। ব্রজ অতর্কিতে আমাকে এমনভাবে আক্রমণ করল যে, এক ঝটকাতেই ধরাশায়ী হলাম। তারপর আমি উঠে দাঁড়াবার আগেই দৌড় শুরু করল সে। ততক্ষণে মি. ভদ্র এসে চেপে ধরেছেন তাকে।

ব্ৰজ ভয়ে ফ্যাকাশে হয়ে কাঁপা কাঁপা গলায় বলল, “কে, কে, কে আপনারা? আপনারা কারা? আমি আপনাদের চিনি না।”

আমি তখন ওর পেটের কাছে রিভলবার ধরে বললাম, “আমাদের তুমি নিশ্চয়ই চিনবে ব্রজদুলাল।”

“আমি ব্ৰজদুলাল নই। আপনারা ভুল করছেন। আমি ব্রজগোপাল।”

“এখানে কোথায় এসেছিলে? দিদির বাড়ি?”

“আমার কোনও দিদিটিদি নেই।”

আমি খবরের কাগজের কাটিংটা ওর দিকে মেলে। ধরে বললাম, “এঁদের তুমি চেনো? এরা কারা? এখানকার সাউথপয়েন্ট ব্লকে ফিফ্‌থ ফ্লোরে কারা থাকে?”

ব্রজ তখন দু’হাতে মুখ ঢেকে কেঁদে ফেলল। বলল, “সব বলব আপনাদের। আমাকে ছেড়ে দিন। আপনারা নিশ্চয়ই পুলিশের লোক?”

“হ্যাঁ। অনেকক্ষণ থেকে আমরা ওত পেতে আছি। তোমাদের ধরবার জন্য। ওঁদের ফ্ল্যাটে তালা দেওয়া। কোথায় গেছেন ওঁরা?”

“আমরা সবাই গিয়েছিলাম বজ্রেশ্বরী। একটু আগেই ফিরেছি।”

“তা হলে চলো। ওঁদের সঙ্গে আলাপ-পরিচয় একটু করিয়ে দাও।”

জুহু বিচ ঘিরে তখন উৎসাহী জনতার কৌতূহলী দৃষ্টি। আমরা হাতের ইঙ্গিতে তাদের সরে যেতে বলে টেলিফোন বুথে গিয়ে লোকাল থানায় একটা ফোন করলাম। বোম্বে পুলিশকে আগে থেকেই জানানো ছিল ব্যাপারটা। তাঁরাই এখানকার ফোন নম্বর আমাদের দিয়েছিলেন। তাই অসুবিধে হল না।

আমরা ব্রজকে সঙ্গে নিয়ে মি. অ্যান্ড মিসেস সিনহার ফ্ল্যাটে যখন পৌঁছলাম, তখন আমাদের দেখেই ভূত দেখার মতো চমকে উঠলেন তাঁরা। আমাদের দু’জনের হাতে রিভলবার আর ব্রজগোপালের অবস্থা দেখেই ব্যাপারটা যে কী হতে চলেছে, তা অনুমান করতে পারলেন।

একটু পরেই স্থানীয় পুলিশও এসে গেল।

জেরার মুখে অপরাধ স্বীকার করল অপরাধীরা। উদ্ধার হল লক্ষাধিক টাকার সমস্ত গয়না। ব্রজগোপাল স্বীকার করল, এরাই তার নিজের দিদি-জামাইবাবু। এই জামাইবাবুই তাকে বম্বেতে নিয়ে আসেন। এইখানে বসেই এই অভিনব প্রতারণার পরিকল্পনা করে ওরা। উদ্দেশ্য এইভাবে সোনা সংগ্রহ করে নিজেরা স্বাধীনভাবে এখানে একটা ব্যাবসা করবে। তবে পার্ক স্ট্রিটের শম্ভু মালিক এবং তাঁর স্ত্রী হচ্ছেন আসল নাটের গুরু। প্রতারণা ছাড়াও আরও অনেক বাজে কাজ তাঁরা করে থাকেন। মি. সিনহাকে নিয়ে কলকাতার বিভিন্ন অঞ্চলে এবং অন্যান্য বড় বড় শহরে বেশ কিছুদিন ধরে এইরকম প্রতারণার ফাঁদ পেতে আসছিলেন। শুধু ভাগ্য বিপর্যয়ে এইবার বমাল সমেত ধরা পড়লেন সকলে।

বম্বে পুলিশ প্রতারণার দায়ে তিনজনকেই গ্রেফতার করল। ওদিকে টেলিফোনে খবর পেয়ে কলকাতা পুলিশও অ্যারেস্ট করল শম্ভু মালিক ও তাঁর স্ত্রীকে। তাঁদের বিরুদ্ধে শুধু প্রতারণা নয়, খুনের অভিযোগও আনা হল।

আমরা গুণধরবাবুকেও পরদিন বিমানযোগে বম্বে আসতে বলে ভিটি-তে ফিরে এলাম। এখন পূর্ণ বিশ্রাম। কাল গুণধরবাবু এলে ওঁর হাতে গয়নার বাক্স তুলে দিয়ে ভাবছি গোয়াটা একবার ঘুরে যাব।

২৬ মে ১৯৯৩

অলংকরণ: সুব্রত চৌধুরী

heading1 = পটলবাবুর বিপদ – শীর্ষেন্দু মুখোপাধ্যায়

পটলবাবুর বিপদ – শীর্ষেন্দু মুখোপাধ্যায়

পটলবাবু খুন হয়েছেন, অথচ তাঁর লাশ পাওয়া যাচ্ছে না, এইটেই সবাইকে ভাবিয়ে তুলেছে। খুন হওয়া ব্যাপারটা নিয়ে অবশ্য সন্দেহ নেই। কারণ তাঁকে খুন করার হুমকি দিয়েছিল ভিমরুল। আর ভিমরুল যদি কাউকে খুন করার হুমকি দেয় তবে সেই লোক নিজেকে নিহত বলে ধরেই নিতে পারে। কারণ, ভিমরুল হল এক সাংঘাতিক আততায়ী। পুলিশ-টুলিশ তার টিকিরও নাগাল পায় না। অথচ সে বহাল তবিয়তেই তার পছন্দমতো লোককে খুন করে বেড়ায়। তাও আবার আগে থেকে তাকে সতর্ক করে দিয়ে।

পটলবাবু অবশ্য তোক সুবিধের নন। সোনা-রুপোর ব্যাবসায় তাঁর লাখো লাখো টাকা আয়। সুদের কারবারও আছে। তা ছাড়া তাঁর আবার একটি পোষা গুণ্ডাবাহিনীও আছে। পটলবাবুর হয়ে এই গুণ্ডাগুলোই আদায়-উশুল করে। রথতলা এবং আশপাশের অঞ্চল পটলবাবুর ভয়ে তটস্থ। মাসকয়েক আগে শ্ৰীমন্ত নামে একটা গরিব লোক বউয়ের গয়না বাঁধা রেখে পটলবাবুর কাছ থেকে পাঁচশো টাকা ধার নিয়েছিল। শোধ দিতে না পারায় কয়েক মাসেই পটলবাবুর নিজস্ব সুদের হারে ধার বেড়ে সুদে-আসলে দাঁড়াল পাঁচ হাজার। শ্ৰীমন্তর তো মাথায় হাত। যাই হোক, হঠাৎ শ্ৰীমন্ত একটা লটারিতে পাঁচ লাখ টাকা প্রাইজ পেয়ে গেল। আনন্দে সে তখন আত্মহারা। ঠিক সেই সময়ে পটলবাবুর গুণ্ডারা গিয়ে হাজির। তারা বলল, সুদে-আসলে পটলবাবুর পাওনা ওই পাঁচ লাখই দাঁড়িয়েছে। শ্ৰীমন্তকে মারধর করে তারা লটারির টিকিটটা কেড়ে নিয়ে এল। পটলবাবু দিব্যি হাসতে হাসতে প্রাইজের টাকাটা বাগিয়ে নিলেন। এই ঘটনার কয়েকদিন পরেই ভিমরুলের চিঠি এল। সেই মার্কামারা নীল রঙের খামের ওপর একটা ভিমরুলের ছবি। ভেতরে নীল চিরকুটে পরিষ্কার হাতের লেখায় কয়েকটি কথা, “তোমার পাপের সীমা ছাড়িয়েছে। মরার জন্য প্রস্তুত হও। চব্বিশ ঘণ্টার মধ্যে শ্রীমন্তর পাঁচ লাখ টাকা ও তৎসহ ক্ষমাভিক্ষার মূল্যস্বরূপ আরও দশ হাজার টাকা তাকে প্রত্যর্পণ করতে পারলে ভাল, নইলে আর সাতদিনের মধ্যেই তোমাকে খুন করা হবে।

— তোমার যম ভিমরুল।”

ভিমরুলের চিঠি ইয়ার্কির ব্যাপার নয়। সুতরাং উদ্বিগ্ন পটলবাবু পুলিশের কাছে গেলেন।

দারোগাবাবু চিঠিটা তাচ্ছিল্যের চোখে দেখে হাই তুলে বললেন, “আমাদের কিছু করার নেই মশাই। উড়ো চিঠির পেছনে ছোটা আমাদের কর্ম নয়।”

উত্তেজিত পটলবাবু বললেন, “উড়ো কী মশাই, এ যে ভিমরুলের চিঠি!”

“সে তো জানি মশাই, কিন্তু ঘটনাটা না ঘটলে তো আর কিছু করতে পারি না। আগে ঘটুক তারপর দেখা যাবে।”

আসলে পুলিশও পটলবাবুকে ভাল চোখে দেখে না।

পটলবাবু তখন এসে ধরলেন গোয়েন্দা বরদাচরণকে। “বাবা বরদা, আমি যে মারা পড়তে চলেছি।”

বরদা একটু হেসে বলল, “শুভস্য শীঘ্রম।”

“তার মানে। তুমি কি আমার মৃত্যু চাইছ?”

“ভোট নিলে দেখবেন জনমত তাই চাইছে। তবে আমি গোয়েন্দা। আর্তকে রক্ষা করাই আমার কাজ। দেখি চিঠিটা।”

বরদা চিঠিটা ভাল করে দেখল। নিজের ল্যাবরেটরিতে নিয়ে গিয়ে আঙুলের ছাপ খুঁজল। পেল না। পোষা কুকুর টমিকে চিঠি শুঁকিয়ে খানিক এদিক-ওদিক খুঁজে এল। তারপর চিঠিটা ফেরত দিয়ে বলল, “সাতদিন একটু সাবধানে থাকবেন।”

“সাবধানে থাকব। তুমি তো বলেই খালাস। সাবধানে থাকলেই কি ভিমরুল রেহাই দেবে? সে যে ভিমরুলের মতোই সাত হাত জলের তলায় গিয়ে হুল দেয়।”

“কেন, আপনার তো একটা গুণ্ডাবাহিনী আছে বলে শুনেছি। তারাই আপনাকে পাহারা দেবে।”

একটা দীর্ঘশ্বাস ফেলে পটলবাবু বললেন, “তা তারা দেবে। কিন্তু তারা বেশি বুদ্ধি ধরে না। গায়ের জোর দিয়ে কি আর সব কাজ হয়? শুনেছি ভিমরুল তুখোড় চালাক, কোথা দিয়ে যে তার মৃত্যুবাণ আসবে কে জানে। বাপু বরদাচরণ, তোমাকে মোটা টাকা দেব, আমাকে পাহারা দেওয়ার ভারটা তুমিই নাও।”

বরদাচরণ পটলবাবুকে পছন্দ করে না। তা বলে পটলবাবু খুন হন সেটাও সে চায় না। বলল, “পটলবাবু, আমার হাতে এখন অনেক কাজ। চারদিকে অপরাধের সংখ্যা যেমন বাড়ছে গোয়েন্দাদের ব্যস্ততাও তেমনই বাড়ছে। তিনটে দিন কোনওরকমে যদি কাটিয়ে দিতে পারেন তা হলে চতুর্থ দিন থেকে আমি আপনার নিরাপত্তার ভার নেব। আগামী তিনদিন আমি বড়ই ব্যস্ত। তবে আমি বলি কী, ওই বেচারার টাকাগুলো দিয়ে দিলেই তো ল্যাটা চুকে যায়।”

পটলবাবু খ্যাঁক করে উঠলেন, “হক্কের টাকা দিয়ে দিলেই হবে? ধর্ম বলে একটা ব্যাপার আছে না?”

“ওঃ তাই তো। ধর্ম বলেও তো একটা কথা আছে।”

পটলবাবু বরদাচরণের ফি বাবদ পাঁচ হাজার টাকা অগ্রিম দিয়ে বিদায় নিয়ে বাড়ি ফিরলেন। কিন্ত বুকের ধুকধুকুনিটা যাচ্ছে না। রাতে ঘুম আসে না, খিদে পায় না, কাজে মন দিতে পারেন না। তাঁর তিনজন বিশ্বস্ত দেহরক্ষীর মধ্যে ন্যাপা হল প্রাক্তন ব্যাঁটরাশ্রী। বিশাল চেহারা, যার গায়ে পেশি কিলবিল করছে। দ্বিতীয় দেহরক্ষী হল কুংফু ক্যারাটের ওস্তাদ গুলে। তিন নম্বর দেহরক্ষী স্বর্ণপদকজয়ী মুষ্টিযোদ্ধা হারু। তারা পটলবাবুর কাছ থেকে মোটা বেতন পায়। ষণ্ডা-গুণ্ডার কাজে তারা খুবই দড়। তবে বুদ্ধির ব্যাপারে তাদের খামতি আছে। কিন্তু ভিমরুল অতি বুদ্ধিমান। সে মোটা দাগের কাজ করে না। পটলবাবু খুবই দুশ্চিন্তার মধ্যে রইলেন। স্থির করলেন, তিনদিন আর ঘরের বাইরে যাবেন না।

দ্বিতীয় দিন সকালে মহীতোষ নামে এক মহাজন এল। মোটা সুদে লাখ টাকা ধার নিয়েছিল। সুদে আসলে দু’লাখ টাকা শোধ দিতে এসেছে। সঙ্গে দু’জন পাইক।

টাকা-পয়সার লেনদেন হয় নীচের বৈঠকখানার পাশের ঘরে। এ-ঘরে সিন্দুকটিক আছে। পটলবাবু তাঁর দেহরক্ষীদের কক্ষনও এ-ঘরে ঢুকতে দেন না। লেনদেনের সময় তিনি সবসময়েই একা থাকেন, মক্কেলরাও একাই সে-ঘরে ঢুকতে পায়।

পটলবাবু ঘরে ঢুকে মহীতোষকে ডেকে পাঠালেন। কিন্তু মহীতোষ যখন ঘরে ঢুকল তখন পটলবাবুর একগাল মাছি। লোকটা মোটেই মহীতোষ নয়।।

পটলবাবু শুধু আঁ-আঁ করে দু’বার চিৎকার করার অবকাশ পেয়েছিলেন। তারপর যে কী হল, তা কেউ জানে না। ঘণ্টাখানেক পরেও ঘর থেকে কেউ বেরোচ্ছে না দেখে বাড়ির লোকজন জড়ো হল। বিস্তর ডাকাডাকি আর চেঁচামেচির পর দরজা ভেঙে দেখা গেল, মহীতোষ নামে আগন্তুক এবং পটলবাবু, কারও চিহ্ন নেই। গন্ডগোলের সুযোগে মহীতোষের পাইক দু’জনও পালিয়েছে।

ঘরের মোটা গরাদের একটা জানলা ভাঙা। কিন্তু জানলা দিয়ে পটলবাবুকে নিয়ে যদি আততায়ী বেরিয়েও গিয়ে থাকে তা হলেই বা সে কী করে বাড়ির উঁচু পাঁচিল ডিঙোল কিংবা কী করেই বা দরোয়ানের চোখ এড়িয়ে ফটক দিয়ে বেরোল?

পুলিশ এসে সর্বত্র তন্নতন্ন করে খুঁজে বলল, “এটা গুম কেস। খুনের কেস বলা যাবে না।”

যাই হোক, সবাই ধরে নিল শুধু গুম নয়, গুম করে পটলবাবুকে খুনও করা হয়েছে। কারণ ভিমরুলের যেই কথা সেই কাজ। লাশটা অবশ্যই দু’-চারদিনের মধ্যে পাওয়া যাবে।

কিন্তু একদিন-দু’দিন করে সাতদিন কাটতে চলল। পটলবাবুর লাশের কোনও হদিশ হল না।

পটলবাবুর চার ছেলে গিয়ে বরদাচরণকে ধরে পড়ল, “বাবা আপনার ওপর খুব ভরসা করেছিলেন, কিন্তু আপনি তো বাবাকে রক্ষা করতে পারলেন না। এখন কী হবে?”

বরদাচরণ নানারকম কেস নিয়ে সর্বদাই ভাবিত। গম্ভীর মুখে শুধু বলল, “হুঁ।”

“বাবার লাশটাও যে পাওয়া যাচ্ছে না।”

“হুঁ।”

“ভিমরুলকে ধরার ব্যাপারেও তো কিছু হচ্ছে না।”

“হুঁ।”

বিরক্ত হয়ে পটলবাবুর ছেলেরা ফিরে এল।

গভীর রাত। বরদাচরণ তার দোতলার ঘরে একটা কেস-হিস্ট্রি লিখছে। গভীর চিন্তামগ্ন।

হঠাৎ খোলা জানলা দিয়ে ঘরের মধ্যে একটা ঢিল এসে পড়ল। ঢিলে বাঁধা একটা কাগজ।

বরদাচরণ ঢিলটা কুড়িয়ে নিয়ে কাগজটা খুলে দেখল, তাতে লেখা: “কাহারপাড়ায় মজা পুকুরের ধারে পটলের লাশ পড়ে আছে।

—ভিমরুল।”

বরদাচরণ কাগজটা মুড়ে পকেটে রাখল। তাড়া নেই। লাশ তো আর উঠে পালাবে না। সকালে গিয়ে দেখলেই হবে।

সকালে দেরিতে ঘুম থেকে উঠে একটু গড়িমসি করে যখন বরদা মজাপুকুরের কাছে পৌঁছল তখন সেখানে লাশটাশ দেখা গেল না। মজাপুকুর খুব নির্জন জায়গা। চারদিকে ঘন কড় বন। দিনেদুপুরেও এখানে কেউ বড় একটা আসে না। একসময়ে ডাকাতের আড্ডা ছিল। ডাকাতে-কালীবাড়ির ধ্বংসাবশেষ আজও বিদ্যমান। চারদিকটা ঘুরে দেখে বরদা পুকুরের ধারে এসে দেখল একটা রোগামতো ছোটখাটো চেহারার লোক পুকুরের একধারে বসে ছিপ দিয়ে নিবিষ্টমনে মাছ ধরার চেষ্টা করছে। একটু আগেও লোকটা এখানে ছিল না।

বরদাচরণ লোকটার দিকে অবহেলার চোখে একটু চেয়ে আড়মোড়া ভেঙে হাই তুলে খুব আলগা গলায় বলল, “ক’টা মাছ পেলেন?”

লোকটা বরদাচরণের দিকে ফিরেও তাকাল না। কিন্তু একটু চাপা গলায় বলল, “একটা মাছ ধরব বলেই বসে আছি। বড় মাছ। খুব লেজে খেলাচ্ছে।”

বরদাচরণ একটু হেসে বলল, “বড় মাছ ধরতে হলে উপযুক্ত টোপ চাই তো। তা টোপটা কী?”

“সেইটেই বড় মাছটার কাছে জানতে চাইছি।”

বরদাচরণ একটু ভেবে বলল, “বড় মাছটা টোপ গিলবে না। তবে আপস করতে রাজি আছে।”

লোকটা ছিপ গুটিয়ে নিয়ে উঠে দাঁড়াল। নিতান্তই হেঁটো ধুতি আর কামিজ গায়ে একটা গেঁয়ো লোক। বয়স ত্রিশের আশপাশে। মুখখানা একদম ভাবলেশহীন। বরদাচরণের দিকে না তাকিয়ে মাথাটা নিচু রেখে বলল, “আপসটা কীরকম?”

“পটলবাবুকে মহীতোষ সেজে আমিই সরিয়েছি বটে, তা বলে আমি তার সমর্থক নই। লোকটা আমার মক্কেল, তাকে রক্ষা করা আমার কর্তব্য।”

রোগাভোগা লোকটা নিচু গলাতেই বলল, “ভিমরুলের চাকে খোঁচা দিয়েছেন। আপনার সাহস আছে বটে।”

“আমি ভিমরুলের শত্রু নই।”

“পটলকে না মারলে এলাকায় শান্তি থাকবে না। ওকে আমার হাতে ছেড়ে দিন।”

মাথা নেড়ে বরদা বলল, “তা হয় না। তাকে মারলে আমার শর্ত ভঙ্গ হবে।”

“তা হলে তো ভিমরুলের সঙ্গে শত্রুতাই আপনি চান। আমার যে কথা সেই কাজ।”

“না, ভিমরুলের মুখরক্ষার ব্যবস্থাও ভেবে রেখেছি।”

“কী ব্যবস্থা?”

“পটলকে বলেছি, প্রাণ বাঁচাতে গেলে তাকে দেশত্যাগ করতে হবে এবং অন্য জায়গায় অন্য নামে বেঁচে থাকতে হবে। পরিবারের সঙ্গে সম্পর্ক রাখা চলবে না। সে যে বেঁচে আছে এ-কথা কেউ জানবে না।”

“সে যদি আর কখনও এ-তল্লাটে আসে—”

“না, সে-ভয় আর নেই। আপনার ভয়ে সে আধমরা।”

“আর শ্রীমন্তর টাকাটা?”

“পটল আমার সঙ্গে পালানোর সময় নগদ পাঁচ লাখ দশ হাজার আলাদা করে শ্রীমন্তর জন্য নিয়ে নিয়েছিল। টাকাটা কাল রাতেই শ্ৰীমন্ত পেয়ে গেছে।”

ভিমরুল এবার একটু হাসল। বলল, “চোরের ওপর বাটপাড়ি করেছেন, তবু আপনাকে ছেড়ে দিচ্ছি। আপনি একজন দক্ষ গোয়েন্দা।”

“ধন্যবাদ।”

ছোটখাটো লোকটা ছিপটা হাতে নিয়ে কসাড় বনের মধ্যে ঢুকে কোথায় চলে গেল কে জানে।

বরদাচরণ বাড়িতে ফিরে এসে তার দোতলার ঘরের পাশে পুরনো লেপ-তোশকের মস্ত কাঠের বাক্স খুলে পটলবাবুকে বের করল। পটলবাবু তখন চিঁচিঁ করছেন।

“তা পটলবাবু, এবার কী করবেন?”

“প্রাণরক্ষা করো বরদা, তারপর কী করব ভাবা যাবে।”

“প্রাণের ভয় আর নেই। ভিমরুল শর্তাধীনে আপনাকে রেহাই দেবে। কিন্তু আপনি যাবেন কোথায়?”

“হিমালয়ে।”

“সাধু হবেন নাকি?”

“না, না, ব্যাবসা আমার রক্তে। হিমালয়ে মেলা সাধু। আমি ঠিক করেছি সাধুদের চাল, ডাল, আটা, লোটা-কম্বল, কৌপীন ইত্যাদি সাপ্লাই দেওয়ার ব্যাবসা করব।”

“সাধুদের সাপ্লাই দেবেন? টাকা দেবে কে?”

‘ভক্তরা দেবে বাবা। ওসব আমার ছক করা আছে।”

পটলের ব্যাবসাবুদ্ধি দেখে বরদা অবাক হয়ে গেল।

৬ নভেম্বর ১৯৯৬

heading1 = অর্জুন হতভম্ব – সমরেশ মজুমদার

অর্জুন হতভম্ব – সমরেশ মজুমদার

বারান্দায় চোরের মতো দাঁড়িয়ে ছিল লোকটা। দরজা খুলে একপলক দেখে অর্জুন জিজ্ঞেস করল, “বলুন, কী দরকার?”

লোকটি পিটপিট করে তাকাল। তারপর হাতজোড় করে কাঁদো কাঁদো গলায় বলল, “আপনি আমাকে বাঁচান বাবু। আমি মরে গিয়েছি।”

রোগা এবং বেঁটে লোকটির পরনে সস্তার শার্ট-প্যান্ট। দেখলেই বোঝা যায়, অবস্থা ভাল নয়। অর্জুন জিজ্ঞেস করল, “আমি যে আপনাকে বাঁচাতে পারি, এ-কথা কে বলল?”

“আপনার কথা আমি আগেই শুনেছিলাম। আমার এক শালা রূপমায়া সিনেমাতে টিকিট ব্ল্যাক করে, ও আপনার খুব প্রশংসা করে। বাবু, আমি বড় বিপদে পড়েছি।” লোকটি তখনও হাতজোড় করে দাঁড়িয়ে।

“আপনার নাম কী?”

“যজ্ঞেশ্বর মাইতি।”

“কী করেন?”

লোকটি মুখ নামাল, “বলতে সংকোচ হয়, তবু বলি, আমি চুরি করি বাবু।”

“চুরি করেন? চোর!” অর্জুন অবাক।

“আজ্ঞে হ্যাঁ। কাজকর্ম পাইনি, পয়সাও নেই যে। দোকান টোকান দেব, তাই চুরি করে পেট ভরাই। বাড়িতে বউ আর দুই ছেলেমেয়ে! মুখ দেখে তো কেউ খেতে দেবে না!”

“আপনার বিপদটা কী? পুলিশ?”

“না বাবু, চুরির জন্যে পুলিশ আমাকে ধরলে। আপনার কাছে আসতাম না।” রাস্তার দিকে চট করে তাকিয়ে নিল যজ্ঞেশ্বর, “এখানে দাঁড়িয়ে বল কি ঠিক হবে? কেউ যদি শুনে ফেলে!”

অর্জুনদের বাড়ি গলির একটু ভেতরে। গলিটা চওড়া, রিকশা যাচ্ছে, মানুষজন হাঁটছে। একটা চোরকে বাড়ির ভেতর নিয়ে গিয়ে বসাতে প্রথমে ইচ্ছে হচ্ছিল না, পরে মত বদলে সে ডাকল, “ভেতরে আসুন।”

যজ্ঞেশ্বর সন্তর্পণে ভেতরে ঢুকতেই চেয়ার দেখিয়ে দিল অর্জুন, “বসুন।”

“না, না আমি ঠিক আছি, আপনি বসুন বাবু।”

অর্জুন আর অনুরোধ না করে চেয়ার টেনে নিল, “আপনার নাম নিশ্চয়ই পুলিশের খাতায় আছে?”

“তা তো থাকবেই বাবু। এর আগে চারবার জেল খেটেছি। তবে ওই তিন থেকে ন’মাস। বড় কাজ তো কখনও করিনি। এবার করতে গিয়েছিলাম।” যজ্ঞের হাতজোড় করেই বলল, “ওই যে কথায় বলে না বামনের চাঁদে হাত দেওয়ার শখ, তাই হয়েছিল আমার। সেটা করতে গিয়ে ফেঁসে গেছি বাবু।”

“ফেঁসে গেছেন?” অর্জুন মাথা নাড়ল, “তা আমার কাছে কেন এসেছেন?”

“আপনি ছাড়া আমাকে কেউ বাঁচাতে পারবে না। পুলিশের বড়কর্তারা আপনাকে খুব খাতির করে, আপনি বললে ওরা শুনবে।” ককিয়ে উঠল যজ্ঞেশ্বর।

“যারা অন্যায় কাজ করে আমি তাদের সাহায্য করি না।” অর্জুন ঘুরে দাঁড়াল।

“বিশ্বাস করুন বাবু, আমার বাচ্চার দিব্যি, গত রাত্রে আমি কোনও অন্যায় করিনি।”

“তা হলে আপনি কীসের ভয় পাচ্ছেন?”

এবার যজ্ঞেশ্বর সব কথা খুলে বলল। গত রাত্রে সে চুরি করতে গিয়েছিল শিল্পসমিতি পাড়ায়। কয়েক দিন থেকে লক্ষ করছিল ওই বাড়িতে প্রচুর গাড়ি আসছে-যাচ্ছে। বাড়িটার সামনে পাঁচিল-ঘেরা বাগান আছে। বাগানের গেট লোহার। আগে কোনও দিন দরোয়ান ছিল না, গাড়িগুলোর আসা-যাওয়া শুরু হওয়ার পর একটা নেপালি দরোয়ান রাখা হয়েছে। বাড়ির মালিক দীর্ঘকাল জলপাইগুড়িতে ছিলেন না। যজ্ঞেশ্বর খবর পেয়েছে তিনি আমেরিকায় ব্যাবসা করেন বলে নিজের শহরে এতকাল আসতে পারেননি। যজ্ঞেশ্বর বুঝতে পারছিল, তার জন্য অনেক সম্পদ ওই বাড়িতে অপেক্ষা করছে। একে আমেরিকার ব্যাবসাদার, তার ওপর গেটে দরোয়ান বসানো, এ-সবই ইঙ্গিত করছে ওই বাড়িতে এখন দামি দামি জিনিসপত্র এসেছে। এই শহরের যে-কোনও বাড়ির ভেতরের ছক জেনে নিতে যজ্ঞেশ্বরদের বেশি সময় লাগে না। ওই বাড়িটারও জোগাড়

হয়ে গেল। দারোয়ান থাকলেও সে পরোয়া করেনি। রাতের অন্ধকারে পাঁচিল টপকে নিঃশব্দে ঢুকে পড়েছিল বাগানে। দরোয়ান টের পায়নি। তারপর জলের পাইপ বেয়ে সোজা তিনতলায়। সে দোতলায় নামেনি। কারণ সেখানে আলো জ্বলছিল। তিনতলাটা অন্ধকারে পড়ে ছিল। ব্যালকনিতে নেমে সে স্থির হয়ে কিছুক্ষণ সব জরিপ করে নিল। ব্যালকনি থেকে ভেতরের ঘরে যাওয়ার দরজাটা বন্ধ। এবং সেটা ভেতর থেকেই। অর্থাৎ ওই পথ যজ্ঞেশ্বর ব্যবহার করতে পারবে না। শেষ পর্যন্ত তাকে দোতলায় নেমে আসতে হল। পাইপ ধরে ঝুলে থেকে যখন নিঃসন্দেহ হল বারান্দার আশপাশে কেউ নেই, তখন সে দোতলায় নামল। ওইভাবে নেমে দাঁড়িয়ে থাকলে বিপদে পড়তে হবেই, যজ্ঞেশ্বর দ্রুত একপাশে সরে এল। ভেতরে কারও সাড়াশব্দ পাওয়া যাচ্ছে না। এ সময় অবশ্য গৃহস্থ জেগে থাকে না, কিন্তু কেউ তো এত আলো জ্বালিয়ে রেখে ঘুমোয় না। একটু অপেক্ষা করে সে উঁকি মারল। ঘরটি খালি। সেটা ডিঙিয়ে সে যে-ঘরে এল, সেখানে অনেক আসবাব। একটি খাটও আছে। কিন্তু কোনও মানুষ নেই। ঘরের আলো জ্বলছে। যজ্ঞেশ্বরের অস্বস্তি হল। অন্ধকার ছাড়া চুরি করতে সে কখনওই পারে না। ঠিক ওই সময় একটা আর্তনাদ তার কানে এল। প্রাণের দায়ে মানুষ এমন আওয়াজ করতে পারে।

কিন্তু চিৎকারটা সম্পূর্ণ হল না। কেউ যেন মুখ চেপে ধরেছিল। যজ্ঞেশ্বর পা টিপে টিপে পাশের ঘরে দরজায় গিয়ে উঁকি মারল। একটা ষণ্ডামার্কা লোকের হাতের থাবা চেপে রয়েছে শুয়ে থাকা বৃদ্ধের মুখে। বৃদ্ধটির হাত-পা খাটের সঙ্গে বাঁধা। একটু দূরে ইজিচেয়ারে বসে খিলখিল করে হাসছে। গোল আলুর মতো দেখতে একটি লোক। লোকটি বলছে, “কেটে টুকরো টুকরো করে তিস্তায় ভাসিয়ে দেব। আমার সঙ্গে চালাকি? অষ্টধাতুর ব্রজগোপালের মূর্তিটা কোথায়? এখনও সুযোগ দিচ্ছি, বলে ফেলো। হাত সরাও।”

“আমি জানি না। তুমি তো তোমার মায়ের শ্রাদ্ধের সময় আসনি, এলে তখনই জানতে পারতে ওঁর মৃত্যুর দু’দিন আগে থেকেই মূর্তিটা নেই। সেই শোকে সেই সতীলক্ষী হার্টফেলকরলেন।” ষণ্ডামার্কা হাত সরাতে ককিয়ে ককিয়ে বললেন বৃদ্ধ। সঙ্গে সঙ্গে গোল আলু বলল, “নাভিতে পিন ফোটা।”

ষণ্ডামার্কা হুকুম তামিল করতেই আবার চিৎকার, আবার মুখ চেপে ধরা। গোল আলু এবার রেগে গেছে। “ব্রজগোপালের অষ্টধাতুটাতু সব বাজে, ফালতু। আই-ওয়াশ। ওর পেটের মধ্যে ছিল দামি হিরে। অনেক দিন আগে মুঘলদের কাছ থেকে ডাকাতি করে ওটা পেয়েছিল আমার পূর্বপুরুষ। পেয়ে লুকিয়ে রেখেছিল জিনিসটা ব্রজগোপালের পেটে। তুমি ছাড়া কেউ এ-বাড়িতে ছিল না। অতএব না বলা পর্যন্ত তোমাকে আমি ছাড়ছি না।”

এসব কাণ্ড দেখে যজ্ঞেশ্বর বুঝল, ভুল জায়গায় এসে পড়েছে। হাতের কাছে যা পাবে তাই নিয়ে কেটে পড়লেই বুদ্ধিমানের কাজ হবে। সে চটপট একটা আলমারি খুলল। জামা-কাপড়ে ঠাসা। হঠাৎ তার মনে হল বড্ড বেশি লোভী হয়ে পড়েছে। ওই ষণ্ডামার্কা লোকটার হাতে পড়লে তার বারোটা বেজে যাবে। সে দ্রুত ব্যালকনিতে বেরিয়ে এল। ওই সময় একটা চেয়ারে তার পা ঠুকে যাওয়ার শব্দ হল। সঙ্গে সঙ্গে ভেতর থেকে গোল আলু চিৎকার করে উঠল, “কে, কে ওখানে?” আর কোনওদিকে না তাকিয়ে পাইপ বেয়ে নীচে নেমে বাগান পেরিয়ে পাঁচিল ডিঙিয়ে পালিয়ে এসেছে যজ্ঞেশ্বর।

অর্জুনের বেশ লাগছিল একজন চোরের আত্মকাহিনি শুনতে। এবার বলল, “আপনাকে তো কেউ দেখেনি, ধরতেও পারেনি। তা হলে ফেঁসে গেলেন কী করে?”

“এই তো বিপদ। ওই হাঁক শুনে পালাবার সময় ভয়ের চোটে তাড়াহুড়োতে আমার তালা খোলার যন্ত্রটা ফেলে এসেছি।” ককিয়ে উঠল যজ্ঞেশ্বর।

“ওটা যে আপনার, তা কী করে লোকে জানবে?”

“পুলিশ জানে। এই শহরের সব চোরের হাতিয়ার পুলিশের জানা।”

অর্জুন স্থির করতে পারছিল না সে কী করবে। অন্যের বাড়িতে চুরি করার জন্য গভীর রাত্রে ঢুকে যজ্ঞেশ্বর নিশ্চয়ই অপরাধ করেছে। অপরাধীকে বাঁচানো তার কাজ নয়। কিন্তু একজন বৃদ্ধকে বেঁধে রেখে হিরের জন্য অত্যাচার করা নিশ্চয়ই ন্যায়কর্ম নয়। যজ্ঞেশ্বর যা বলল তা যদি সত্যি হয় তা হলে চুপচাপ বসে থাকার কারণ নেই।

অর্জুন বলল, “আপনি আমার সঙ্গে চলুন।”

“কোথায়?” ভয় পেয়ে গেল যজ্ঞেশ্বর।

“থানায়। পুলিশকে এসব কথা খুলে বলবেন।”

“ওরে ব্বাবা! পুলিশ আমাকে ফাটকে ঢুকিয়ে দেবে।”

“আপনি নিশ্চয়ই অন্যায় করেছেন। পুলিশ তা করতেই পারে। কিন্তু আমি আপনাকে এ ছাড়া অন্য কোনওভাবে সাহায্য করতে পারছি না।”

শোনামাত্র যজ্ঞেশ্বর বারান্দা থেকে নেমে চোঁ চোঁ দৌড় দিল। চোখের পলকে উধাও হয়ে গেল লোকটা।

অর্জুনের এবার অস্বস্তি শুরু হল। মাথার ভেতর কিছু ঢুকে গেলে সেটা না বের হলে স্বস্তি নেই তার। মোটরবাইক বের করে থানায় চলে এল সে।

বাইক থামাতেই বড়বাবুর সঙ্গে দেখা। বেজার মুখে তিনি জিপের দিকে এগোচ্ছিলেন। অর্জুনকে দেখে হাসার চেষ্টা করলেন, “কী ব্যাপার! সাতসকালে?”

“আপনার কাছেই এসেছি। চললেন কোথায়?”

“আর বলবেন না। আমাকে আজকাল ছোটখাটো অপরাধের তদন্তেও যেতে হচ্ছে। ভদ্রলোক আবদার করেছেন এস আই পাঠালে চলবে না, আমাকেই যেতে হবে। শুনছি উনি খুব ইনফ্লুয়েনশিয়াল লোক। তাই।”

“কার কথা বলছেন?”

“এস পি সেন। আমেরিকার বড় ব্যবসায়ী। শিল্পসমিতি পাড়ায় ওঁর আদি বাড়িতে এসেছেন। কাল রাত্রে নাকি সেই বাড়িতে চোর ঢুকেছিল।”

অর্জুন খুশি হল, “আমি যদি আপনার সঙ্গে যাই তা হলে অসুবিধে হবে?”

“অসুবিধে? না, না। কিন্তু এটা চুরিটুরির কেস। খুনটুন তো নয়।”

“তাতে কী?”

বড়বাবু অবাক হয়ে বললেন, “বেশ, চলুন।”

বড়বাবুর জিপটাকে অনুসরণ করে বাইকে চেপে অর্জুন শিল্পসমিতি পাড়ার যে বাড়িটায় পৌঁছল সেটি সদ্য সারানো এবং সাজানো হয়েছে। পুলিশ দেখে দরোয়ান গেট খুলে দিল। ভেতরে ঢুকে অর্জুন আন্দাজ করে নিল, কাল রাত্রে যজ্ঞেশ্বর কোন পথে ওপরে উঠেছিল।

এস পি সেন লোকটিকে গোল আলু বলেছে যজ্ঞেশ্বর। একবর্ণ মিথ্যে কথা বলেনি। বসার ঘরে সোফায় শরীর ডুবিয়ে দিয়ে তিনি বললেন, “হোয়াট ইজ দিস? জলপাইগুড়ি শহরের ল অ্যান্ড অর্ডারের অবস্থা এইরকম? আমি সিএমকে জানাব। এন আর আইদের উনি দেশে ফিরতে বলছেন কিন্তু কোন ভরসায় আসব?”

বড়বাবু জিজ্ঞেস করলেন, “কী কী চুরি গিয়েছে আপনার?”

“চুরি করতে পারেনি। তাড়া খেয়ে পালিয়ে গেল। যাওয়ার আগে একটা দিশি যন্ত্র ফেলে গিয়েছে। টমি!” চিৎকার করলেন এস পি সেন।

যজ্ঞেশ্বর যাকে ষণ্ডামার্কা লোক বলেছিল, তাকে দেখতে পেল ওরা। লোকটা দুটো লোহার সরু শিকগোছের জিনিস টেবিলে রাখল। দুটো হলেও মাথাটা একটা তারে বাঁধা। যজ্ঞেশ্বর এই দিয়ে তালা খোলে।

বড়বাবু সেটা তুলে দেখলেন, “একদম পাতিচোর। একে নিয়ে ভয় পাওয়ার কিছু নেই। ক্লু যখন রেখে গিয়েছে, তখন চব্বিশ ঘণ্টার মধ্যেই ধরা পড়ে যাবে।”

এবার অর্জুন জিজ্ঞেস করল, “ও কোন ঘরে ঢুকেছিল?”

“দোতলায়। পাইপ বেয়ে উঠেছিল।”

“একটু দেখা যেতে পারে?”

“শিওর। টমি, এদের নিয়ে যাও।”

দোতলায় উঠে এল ওরা। যজ্ঞেশ্বরের বর্ণনার সঙ্গে মিলে যাচ্ছে। বড়বাবু বললেন, “চুরি যখন করতে পারেনি তখন এখানে সময় নষ্ট করে লাভ কী? এটা একদম ছিঁচকে ব্যাপার। পেছনে কোনও ব্রেন নেই।”

“তা ঠিক। আচ্ছা, ওপাশের ঘরে কে থাকে?” অর্জুন টমিকে প্রশ্ন করল।

“কেউ না।”

উত্তরটা শোনার সঙ্গে সঙ্গে অর্জুন দরজার পাল্লা টেনে উঁকি মারল। না। ঘরে কেউ নেই। অথচ যজ্ঞেশ্বরের বর্ণনা অনুযায়ী ওই ঘরেই বৃদ্ধের ওপর অত্যাচার হয়েছিল। বৃদ্ধকে কোথায় সরাল ওরা?

সে জিজ্ঞেস করল, “এ-বাড়িতে কে কে থাকেন?”

টমি বলল, “কয়েকজন কাজের লোক, আমি আর সাহেব।”

“আগে একজন বৃদ্ধ এখানে থাকতেন। তিনি কোথায়?”

“আমি জানি না। বোধহয় দেশে চলে গিয়েছে।”

“দেশ! দেশ কোথায়?”

“আমি জানি না।”

নীচে নেমে এস পি সেন কিছু বলার আগেই অর্জুন বলল, “আমরা ছেলেবেলা থেকেই শুনেছি আপনাদের এই বাড়িতে অষ্টধাতুর তৈরি ব্রজগোপালের মূর্তি আছে। খুব দামি। সেটা ঠিক আছে তো?”

“ব্রজগোপালের মূর্তি!” এস পি সেন ভ্রূ কোঁচকালেন।

“আপনি জানেন না? ওহো, আপনি তো সেন। এ-বাড়ির কর্তারা রায় ছিলেন। গেটে তো দেখলাম “রায়বাড়ি” লেখা আছে।”

“আমার মামা হৃদয়রঞ্জন রায় বিপত্নীক এবং নিঃসন্তান ছিলেন। মারা যাওয়ার আগে এই সব সম্পত্তি তিনি আমার নামে উইল করে গিয়েছেন। মনে হচ্ছে আমাদের এই বাড়ির ব্যাপারে আমার চেয়ে আপনি বেশি জানেন!” এস পি সেন বাঁকাস্বরে কথাগুলো বললেন।

“আপনি আমাকে ভুল বুঝছেন। আপনাদের এ-বাড়ির অষ্টধাতুর কথা শহরের সবাই জানে। শুনেছি বাহাদুর শাহ যখন পালিয়ে যাচ্ছিলেন, তখন একদল মুঘল সৈন্যের ওপর লুঠতরাজ করে এই বংশের পূর্বপুরুষ অনেক সম্পদ পেয়েছিলেন। তার মধ্যে একটি বড় হিরে ছিল। সেই হিরে ওই অষ্টধাতুর মূর্তির ভেতর লুকিয়ে রাখা হয়েছিল। চোর এসেছিল শুনে আমার মনে হয়েছিল ওই মূর্তির সন্ধানেই সে এসেছিল।” অর্জুন হাসল, “যাক, মূর্তিটি চুরি যায়নি?”

“আমি এমন মূর্তির কথা কখনও শুনিনি। অবাক লাগছে।”

“যে বৃদ্ধ এ-বাড়িতে থাকতেন, তিনিও তো রায়। তিনি জানতে পারেন।”

“পারেন। কিন্তু আমি আসামাত্র তিনি ছুটি নিয়ে তীর্থে চলে গিয়েছেন। তা ছাড়া ওসব গল্প বিশ্বাস করার মন আমার নেই।”

“তা হলে অন্য কথা। তবে ওই বৃদ্ধ হাকিমপাড়ায় প্রায়ই যেতেন।”

“হাকিমপাড়া! কেন?”

“ওখানে একজন ব্যাচেলর প্রবীণ মানুষ আছেন। অমল সোম। লোকে ওঁকে খুব বিশ্বাস করে। নির্লোভ মানুষ। এমন হতে পারে বৃদ্ধ আপনাকে নিজের বংশের মানুষ নন মনে করে অমল সোমের কাছে মূর্তিটা গচ্ছিত রেখেছেন।”

বড়বাবু বললেন, “আমরা অন্য প্রসঙ্গ নিয়ে ওঁর সময় নষ্ট করছি। মূর্তি সম্পর্কে ওঁর যখন কোনও ইন্টারেস্ট নেই, তখন; আচ্ছা চলি। চোরটাকে ধরতে পারলেই আপনাকে জানাব। নমস্কার।”

বাইরে বেরিয়ে এসে কিছুক্ষণ নিঃশব্দে বড়বাবুর জিপকে অনুসরণ করে শেষপর্যন্ত এগিয়ে গিয়ে জিপটাকে থামাল অর্জুন। বড়বাবু অবাক! অর্জুন তাঁকে এবার সব কথা খুলে বলল। বড়বাবু হতভম্ব হয়ে বললেন, “তা হলে সেই বুড়ো মানুষটাকে ওরা ওই বাড়িতেই লুকিয়ে রেখেছে?”

“মনে হয়। ছাদের চিলেকোঠা অথবা মাটির তলার ঘর, যে-কোনও একটা জায়গায় হয়তো এখন সরিয়ে দিয়েছে। কিন্তু অমলদা এখন জলপাইগুড়িতে নেই। আজই ওঁর বাড়িতে হানা দেবে এরা। হাবু বাড়িতে আছে। ও কথা বলতে পারে না, কিন্তু গায়ে প্রচণ্ড শক্তি আছে। খুনোখুনি হয়ে যাওয়া বিচিত্র নয়। আমাদের উচিত ওঁর বাড়িতে লুকিয়ে পাহারা দেওয়া।” অর্জুন বলল।

“ফাঁদ পাততে বলছেন? কিন্তু এস পি সেন আপনার ফাঁদে পা দেবেন?”

“লোভ বড় মারাত্মক জিনিস।”

“ঠিক আছে। ব্যাপারটা আমার ওপর ছেড়ে দিন।”

সেই রাত্রে অমল সোমের বাড়িতে কোনও হামলা হল না। অর্জুন একটু অবাক। তার পাতা ফাঁদে পা দেবেন না এস পি সেন, এটা সে ভাবতে পারেনি। সকালে থানায় এল সে। বড়বাবু বললেন, “আপনার যজ্ঞেশ্বর হাওয়া হয়ে গিয়েছে।”

“মানে!”

“তার বউ বলছে সে নাকি কাজকর্মের খোঁজে শিলিগুড়িতে গিয়েছে।”

অর্জুন বলল, “আমি একটু ঘুরে আসছি। যজ্ঞেশ্বেরের ঠিকানাটা দিন তো?”

মাসকলাই বাড়িতে যজ্ঞেশ্বরের ভাঙা টিনের বাড়ির দরজায় দাঁড়িয়ে ওর বউ বলল, “কবে ফিরবে বলে যায়নি।”

“টাকাপয়সা কিছু দিয়ে গেছে?”

“হ্যাঁ।”

“ওর তো হাতে টাকা ছিল না। দিল কী করে?”

“একজন বুড়োমানুষ এসেছিলেন ওর কাছে। রায়বাবু নাম। তিনি দিলেন।”

“কবে এসেছিলেন।”

“কাল সকালে।”

“কীরকম দেখতে?”

“খুব রোগা আর বুড়ো।”

বাড়ি ফিরে এসে অর্জুন বড়বাবুকে ফোন করল, “বড্ড বোকা বনে গেছি। এস পি সেন কাউকে বেঁধে রেখে অত্যাচার করেননি। সেই বৃদ্ধ বাইরে, আর তার পরামর্শে যজ্ঞেশ্বর ওই বাড়ি থেকে অষ্টধাতুর মূর্তি চুরি করে একসঙ্গে উধাও হয়ে গিয়েছে। লোকটা আর পাতিচোর নেই। কিন্তু আমি বুঝতে পারছি না, ও কেন আমার কাছে এল? আমার কাছে আগ বাড়িয়ে মিথ্যে বলে ওর লাভ কী হবে?”

বড়বাবু বললেন, “একদিনের জন্যে আমরা ওর দিকে নজর দিতাম না, এটা কি ওর কম লাভ? বুড়োর সঙ্গে পালিয়ে যেতে পারল! কিন্তু কোথায় পালাবে?”

অর্জুন রিসিভার নামিয়ে রাখল। সে হতভম্ব!

৬ নভেম্বর ১৯৯৬

অলংকরণ: সুব্রত চৌধুরী

heading1 = কিস্তিমাত – সঞ্জীব চট্টোপাধ্যায়

কিস্তিমাত – সঞ্জীব চট্টোপাধ্যায়

“আপনাকে একটা বিষয় অবশ্যই ভাবতে হবে।”

“কী বিষয়!”

“আজ এক মাস হয়ে গেল, ভৈরববাবু নিরুদ্দেশ। তাঁর কোনও খোঁজ পাওয়া যাচ্ছে না।”

“ব্যাপারটা দুঃখের এবং উদ্বেগের। ভৈরব আমার বন্ধু; কিন্তু আমি কী করব বলুন। আমার কী করার আছে।”

“দেখুন, সন্দেহটা কিন্তু আপনার দিকেই যাচ্ছে।”

“আমার দিকে? আমি কী করেছি? জলজ্যান্ত একটা মানুষকে অদৃশ্য করে দিয়েছি?”

“যদি বলি, তাই। নিরুদ্দেশ নয়, তিনি খুন হয়েছেন।”

“এই সিদ্ধান্তে আসা গেল কী করে!”

“ভৈরববাবু রোজ সন্ধ্যায় আপনার সঙ্গে দাবা খেলতে আসতেন, ঠিক কি না।”

“অবশ্যই ঠিক।”

“সেদিনও এসেছিলেন।”

“এসেছিলেন, এবং আমরা খেলায় বসেছিলুম। ভৈরবের হাত পাকা, কিন্তু সেদিন খুব অন্যমনস্ক ছিল। আজেবাজে চাল দিচ্ছিল। হঠাৎ উঠে পড়ে বলল, “আমি যাই, আমার একটা কাজ আছে।’ চলে গেল।”

“সে যায়নি। এই বাড়িতেই আছে; কারণ তার চটিজোড়া এখানেই পড়ে আছে। চলে গেলে চটি দু’পাটি এখানে থাকত না।”

“আমি আপনাদের বারবার বলছি, সে ভুল করে আমার চটি পরে চলে গেছে। সেদিন সে খুব আনমনা ছিল। আপনারা এই কথাটা বিশ্বাস করছেন না কেন?”

“একটু অসুবিধে আছে।”

“কী অসুবিধে?”

“প্রমাণ করতে পারবেন না। এই চটিটা প্রমাণ হিসেবে এখানে পড়ে আছে। দ্বিতীয় চটিটা নেই।”

“সেইটাই তো স্বাভাবিক। পরে চলে গেলে আর থাকবে কী করে!”

“যদি বলি চটিটা আছে এবং আপনার পায়েই আছে।”

“কী মুশকিল। এটা আর-একটা।”

“আজ্ঞে না, এটা ওইটাই। আপনার এক জোড়া চটিই ছিল, আর সেইটাই আছে। একই সঙ্গে দু’-তিনজোড়া চটি কেনার মতো বেহিসেবি আপনি নন।”

“খুনের তো একটা উদ্দেশ্য থাকবে। ভৈরবকে খুন করে আমার কী লাভ?”

“অনেক লাভ, ভৈরববাবু আপনার জীবনের এমন একটা গুপ্ত কথা জানেন, যেটা কোনওক্রমে ফাঁস হয়ে গেলে আপনার সর্বনাশ হয়ে যাবে।”

“আমার আবার গুপ্তকথা। আমার তো বিলকুল খোলা, গোপন তো কিছুই নেই।”

“বলে গেলুম, অনুসন্ধান করলেই জানতে পারবেন হয়তো। আচ্ছা, এইবার আর-একটা কথায় আসি, সেদিন আপনাদের দাবার আসরে, আপনি আর ভৈরববাবু ছাড়া তৃতীয় আর-একজন ছিলেন।”

“বোধহয় অদৃশ্য কেউ, কারণ আমরা কেউ তাকে দেখিনি।”

“আপনাৱা না দেখলেও সেদিন টেবিলে যে অ্যাশট্রেটা ছিল সেটা দেখেছে। ওতে তিনরকম ব্র্যান্ডের সিগারেটের টুকরো পাওয়া গেছে। আপনাদের দু’জনের দু’রকম, তিন নম্বরটা কার? একটু ভেবে দেখবেন। কাজটা একটু কাঁচা হাতে করে ফেলেছেন কমলবাবু। চটি আর অ্যাশট্রেটা যে সাক্ষী হতে পারে, প্রমাণ হতে পারে, খেয়াল করেননি। অবশ্য এ-কথাও ঠিক, খুব পাকা অপরাধীও কোনও-না-কোনও প্রমাণ রেখে যাবেই যাবে। অনেক কেস তো ঘাঁটলুম। অনেককেই তেপান্তরে পাঠালুম।”

“তেপান্তর নয়, দ্বীপান্তর।”

“ও-ই হল।”

“তা, আমি যদি খুন করেই থাকি, আমাকে অ্যারেস্ট করছেন না কেন?”

“অধৈর্য হবেন না, ঠিক সময়েই হাতবালা পরবেন। আগে ডেডবডি বের করে ফেলি।”

“কোত্থেকে?”

“কেন লজ্জা দিচ্ছেন। সবই তো জানেন আপনি। কাল সকালেই সব আসবে।”

“কী আসবে? ডেডবডি।”

“বডি আসবে কেন? বডি তোলার লোকজন আসবে।”

“কোথা থেকে তুলবে?”

“স্যানেটারি পিট থেকে।”

“অ্যাঁ, সে কী! ভৈরব ওখানে আছে নাকি।”

“ও কি আর ইচ্ছে করে আছে, আপনার সুব্যবস্থায় আছে। আচ্ছা, তা হলে এখন যাচ্ছি। কাল সকালে রেডি হয়ে থাকবেন, সোজা থানা, সেখান থেকে লকআপো”

“যাচ্ছেন যান, কিন্তু ভীষণ জানতে ইচ্ছে করছে, আপনি কে?”

“ও, আমাকে চেনেন না! তা চিনবেন কী করে, এটা যে আপনার প্রথম খুন! আমার নামে অপরাধীদের মুখ শুকিয়ে যায়। আমিই সেই ফেমাস ত্রিনয়ন। অবশ্যই ছদ্মনাম। এই দেখুন, আপনার মুখ শুকোতে শুরু করেছে। ভয় পাবেন না, আমার হাতে যখন কেস পড়েছে মৃত্যু না হোক, যাবজ্জীবন হবেই।”

কোথা থেকে এল এই ত্রিনয়ন। ভৈরবকে নিয়ে নানা কাণ্ড হচ্ছে ঠিকই, থানা-পুলিশও হচ্ছে; কিন্তু ডিটেকটিভ আসে কী করে। ভৈরবের বড় ছেলে শঙ্করের কাণ্ড অবশ্যই। সব ব্যাপারে নাটুকেপনা। সে যাই হোক, মুখে যাই বলি, লোকটা মনে বেজায় ভয় ধরিয়ে দিয়ে গেছে। একা এতবড় একটা বাড়িতে থাকি। ত্রিভুবনে আমার কেউ নেই। পরামর্শ, উপদেশ, সাহস কে-ই বা দেবে। আমাকে যে দেখাশোনা করে, হরিদা, আগে খুব সাহসী ছিল, এখন যথেষ্ট বয়েস হয়েছে। সবেতেই ভয় পায়।

নিজের জন্য নিজেই তদন্তে নামলুম।

প্রথম হল চটি। সত্যিই তো, চটিটা ফেলে ভৈরব খালিপায়ে গেল কোথায়। একটা মিথ্যে কথা আমি সবসময় বলছি, সেটা হল, ভৈরব আমার জুতো পরে গেছে। সে তা যায়নি। আমাদের দু’জনের পায়ের মাপ আলাদা। ভৈরবের পা ভৈরবের মতোই, বিশাল। ত্রিনয়ন এটা খেয়াল করেনি, অথবা করেছে, পরে কিস্তিমাতের চাল দেবে।

দ্বিতীয় হল, তৃতীয় ব্যক্তি। কথাটা ভুল নয়। ভৈরব আসার আগে এসেছিল। ঘন ঘন সিগারেটও খেয়েছিল। একেবারেই একজন অচেনা লোক। খুব চালিয়াত। খুব দামি নতুন একটা গাড়ি চেপে এসেছিল। ভৈরব আসার আগেই হাওয়া। রহস্যময় একটা লোক।

তিন নম্বর কথা হল, পিট। পিটের মধ্যে আছে ভৈরবের ডেডবডি।

এটা খুব সাংঘাতিক কথা। ওদিকটা ভারী নির্জন। একটু দূরেই বাউন্ডারি ওয়াল। তারপরেই বহুদিন বন্ধ হয়ে থাকা একটা কারখানা। ভুতুড়ে একটা জায়গা। রাতের দিকে ওখানে এমন সব কাজ হয়, যা ভাল নয়। ওই পিটের মধ্যে গভীর রাতে কেউ কিছু ঢুকিয়ে দিয়ে যেতেও পারে।

এই কথাটা মনে হওয়ামাত্রই ভীষণ ভয় পেয়ে গেলুম। গলা শুকিয়ে কাঠ। এখন আমার কী করা উচিত। মনে শুরু হল বাদানুবাদ। ভেঙে দু’টুকরো হলুম। দুটো টুকরোয় তর্ক হচ্ছে,

“বাঁচতে চাস তো তুইও নিরুদ্দেশ হয়ে যা।”

“কোথায় যাব?”

“যেখানেই হোক, দূরে কোথাও।”

“ভয়ে পালাব?”

“বুঝছ না কেন? তুমি একটা চক্রান্তের শিকার হতে চলেছ। অন্যের অপরাধের সাজা তোমাকে ভোগ করতে হবে। এটা একটা বিরাট প্লট।”

“ভৈরবকে মেরে কার কী লাভ?”

“বোকা। ভৈরবকে মারা নয়, তোমাকে সরানোটাই চক্রান্তকারীদের উদ্দেশ্য।”

জামাটা গায়ে চড়িয়ে বেরিয়ে পড়লুম। আমিও একজনের সাহায্য নেব। বদমাশদের বদমাইশি আমি শেষ করে দেব। বাড়ির বাইরে পা রাখতে গিয়ে মনে হল, আমার ওপর নজর রাখা হয়েছে, কোথায় যাচ্ছি, না যাচ্ছি। সঙ্গে সঙ্গে ফিরে এসে আমি প্রীতপালকে ফোন করলুম। আমার খুব বন্ধু। আর্মিতে ছিল। ব্রিগেডিয়ার। এখন নিজেই একটা এজেন্সি করেছে। সিকিউরিটি ইন্টারন্যাশনাল। খুব নাম।

প্রীতপাল বলল, “কেসটা একটু গড়বড় মনে হচ্ছে। তুই বাড়িতে গেড়ে বসে থাক। বেরোবি না কোথাও। আমি আসছি।”

প্রীতপালের আসল নাম প্রীতিপাল। আর্মিতে থাকার সময় ছোট হয়ে প্রীতপাল।

চান করে, খাওয়াদাওয়া কোনওরকমে শেষ করলুম। একটা বেজে গেল। কিছুই ভাল লাগছে না। আর কতক্ষণই বা। ঘড়ির কাঁটার সঙ্গে ভাগ্যের চাকা ঘুরছে। এরই মাঝে একবার পিটটার কাছে ঘুরে এলুম। ম্যানহোল কভারটা তো ঠিকই রয়েছে। একটা মানুষকে ঢোকাতে হলে চাড় দিয়ে খুলতে হবে। সেই খোলার তো একটা চিহ্ন থাকবে। সেসব কিছুই নেই। কে আমাকে বোকা বানাতে চাইছে? উদ্দেশ্যটাই বা কী! ভাবতে ভাবতে একসময় মনে হতে লাগল, সত্যিই আমি খুন করিনি তো। হয়তো তখন একটা ঘোরে ছিলুম। গল্পে পড়েছি কখনও কখনও দুষ্ট আত্মা স্বাভাবিক মানুষের ওপর ভর করে, তারপর তাকে দিয়ে নিজের ইচ্ছামতো যা-খুশি-তাই করিয়ে নেয়। সেইরকম কিছু হয়নি তো।

ভাবতে ভাবতে যখন প্রায় পাগলের মতো অবস্থা, তখন গেটের দিক থেকে ভীষণ একটা গোলমালের শব্দ কানে এল; প্রবল বচসা হচ্ছে হরিদার সঙ্গে। একেবারে সামনে না গিয়ে আড়াল থেকে উঁকি মেরে দেখলুম, এক বৃদ্ধা, প্রায় জড়ভরত, তিনি ভেতরে আসতে চাইছেন, “আমার মেয়ের অসুখ, বাঁচবে না, আমি শুধু একবার তোমার বাবুর সঙ্গে দেখা করব। সাহায্যটাহায্য কিছুই চাই না, শুধু একটা ঠিকানা চাই। তুমি কেন বাপু এমন করছ। আমি চোর, না গুণ্ডা।”

আমি চেঁচিয়ে বললুম, “হরিদা, আসতে দাও।”

বৃদ্ধ ঠুকঠুক করে বৈঠকখানায় এসে সোফায় বসে পড়লেন। এদিক-ওদিক তাকিয়ে বললেন, “দরজাটা দিয়ে দে।”

আরে। এ যে প্রীতপাল। কী সাংঘাতিক মেকআপ। গলার স্বরটাও পালটে ফেলেছিল। মুখে একটা পাতলা রবারের মুখোশ সাঁটা ছিল। সেটা খুলে ফেলে বলল, “একেবারেই ধরতে পারিসনি। একশোতে একশো পেলুম।”

“অবশ্যই। গলার স্বরটাও বদলে ফেলেছিস।”

“ট্রেনিং, ভাই, ট্রেনিং। এককাপ রেড টি আপাতত।”

“চল, ওপরে গিয়ে বসি। এ-ঘরটা তেমন নিরাপদ নয়।”

“না, দোতলায় যাব না, কারণ সিঁড়ি দিয়ে ওঠার সময় দূর থেকে কেউ দেখে ফেলতে পারে। ফোনে যেটুকু বলেছিস তাতে মনে হচ্ছে, সবদিক থেকে তোকে নজরে রাখা হয়েছে।”

“কেন? সেইটাই তো বুঝতে পারছি না।”

“আমার প্রশ্নের উত্তর দে ঝটপট। ওই ভৈরবের সঙ্গে তোর কতদিনের আলাপ!”

“আমার বাল্যবন্ধু।”

“এই বিষয়-সম্পত্তি কার নামে আছে?”

“এইটাতেই একটু গোলমাল আছে।”

“কীরকম?”

“ভৈরবের ছোটবোনকে আমার বাবা ভীষণ ভালবাসতেন। খুব ইচ্ছে ছিল আমার সঙ্গে একটা সম্পর্ক গড়ে তুলে এই পরিবারে আনার। আমি রাজি হইনি। এই নিয়ে আমার সঙ্গে তিক্ততা। বাবার অসুখের সময় সে দু’হাতে সেবা করেছিল। বাবা একটা উইল করে সব প্রপার্টি তাকে দান করে গেলেন। শর্ত রইল, যতদিন আমি আছি ততদিন আমার ভোগদখলে থাকবে। যদি আমি স্বেচ্ছায় ছেড়ে দিই, বা মারা যাই, তখন সব চলে যাবে ওর হাতে, বা ওর বংশধরদের হাতে।”

“সেই মেয়ের বিয়ে হয়েছে?”

“না।”

“না কেন?”

“বলতে পারব না।”

“ওই তৃতীয় ব্যক্তিটি কে?”

“একজন প্রোমোটার। আমাকে বছরখানেক ধরে উত্ত্যক্ত করছে, এটা ছেড়ে দিন, মোটা টাকা দেব। আমি রাজি হইনি। পরে ভৈরবকে দিয়েও প্রেশার দিচ্ছিল। শেষ যেদিন ভৈরব খেলতে খেলতে উঠে চলে গেল, ভীষণ অন্যমনস্ক, সেদিন ও যেন কিছু একটা বলতে চাইছিল আমাকে।”

প্রীতপাল ‘হুম’ বলে একটা শব্দ করল। চুমুকে চুমুকে লাল চা খেল। একটা প্যাড টেনে নিয়ে ডটপেন দিয়ে কীসব আঁকিবুঁকি করল। এদিকে বেলা পড়ে আসছে। হঠাৎ তার মুখ উজ্জ্বল হয়ে উঠল, “পেয়েছি, প্ল্যান ইজ ক্লিয়ার।”

“পিটটা একবার খুলে দেখলে হয় না!”

“পাগল হয়েছিস। ওখানে কিস্‌সু নেই। ভৈরব বেঁচে আছে, তবে আজ রাতেই সে খুন হবে। শুধু তাই নয়, আজকের রাতটাও তোর পক্ষে বিপজ্জনক। আমি বলে যাচ্ছি, কী কী হবে, ভৈরবের ছোটবোন তোর কাছে আসবে, এসে কান্নাকাটি করতে থাকবে দাদার জন্য। ইতিমধ্যে ভৈরব খুন হয়ে চলে আসছে যথাস্থানে। কাল সকালে সেই ব্যাটা ত্রিনয়ন আসবে তার বাহিনী নিয়ে। ভৈরবকে বাঁচাতে হবে। উই মাস্ট সেভ হিম, আর এই কুচক্রীদের সাজার ব্যবস্থা করতে হবে।”

“ভৈরব আছে কোথায়?”

“একটু ভাবতে দাও, একটা ওমলেট পাঠাও।”

প্রীতপাল চোখ বুজিয়ে বসে আছে। রাত এল বলে। বাইরেটা ক্রমশ ঝাপসা হয়ে আসছে। অপরাধ না করেও আমি বসে আছি অপরাধীর মতে। প্রীতপাল হঠাৎ লাফিয়ে উঠল তড়াক করে। আমি আমার মতো করে বলে ফেলেছি, “আচ্ছা, কিছুদিনের জন্যে সরে পড়লে কেমন হয়?”

“ইডিয়েট। তা হলে ভৈরব মরবে এবং তুমিও মরবে। এবং এই সম্পত্তি ওদের দখলে চলে যাবে।”

“তা হলে?”

“পাঁচিল টপকাতে পারবি?”

“পাঁচিল?”

“ইয়েস, পাঁচিল।”

বাড়ির সমস্ত আলো নিভিয়ে দেওয়া হল। হরিদা বসে রইল অন্ধকারে ভূতের মতো। প্রীতপাল হরিদাকে বলল, “শোনো, যে-কোনও সময় একজন মহিলা আসবে। তুমি বলবে, বাড়ির আলো চলে গেছে, বাবুমিস্ত্রি ডাকতে গেছে। যদি বসতে চায়, বলবে, পরে আসবেন। তুমি খুব সাবধানে থাকবে, গেটের বাইরে যাবে না, যদি কেউ এসে বলে, তোমার বাবুর বিপদ হয়েছে, তা হলেও না।”

আমাদের পোশাক এখন প্রায় মিলিটারিদের মতো। পায়ে স্নিকার শু। বাগানের পেছনের পাঁচিলের ধারে চলে এসেছি। বড় বড় গাছ। ওপারে সেই ভুতুড়ে কারখানা। অন্ধকার। জনপ্রাণী আছে কি না বোঝা যাচ্ছে না।

প্রতিপাল পাঁচিলের মাথায়। তার কাছে সহজ ব্যাপার। আমি কোনওক্রমে উঠলুম। খুব সাবধানে ওপাশে এক লাফ। ঝোপঝাড়ের মধ্যে। সাপ থাকলেও থাকতে পারে। ইঁদূর, ছুঁচো আছেই।

অন্ধকারে হায়েনার মতো এগোচ্ছি সন্তর্পণে। খালি পিপে। ফেলে দেওয়া বয়লার। অকেজো ট্রাক। ভাঙা মোটরগাড়ি। কারখানার শেড। যন্ত্রপাতির ভূত। এগোতে এগোতে প্রীতপাল হঠাৎ স্থির হয়ে গেল। ভাঙা একটা ম্যাটাডরের আড়ালে আমরা গুঁড়ি মেরে বসলুম। খুব অস্পষ্ট কথাবার্তার আওয়াজ আসছে। সামনেই গোডাউন। সেদিক থেকেই আসছে গুঞ্জন। প্রীতপাল রিভলভারটা বের করে হাতে নিল। কানে কানে বলল, “ক্রাউচ।”

গোডাউনের পেছন দিক। গরাদ বসানো জানলা। পাল্লা নেই। ভেতরে মোমবাতি জ্বলছে কেঁপে কেঁপে। ক্যাম্পখাটে চাদর-চাপা একজন মানুষ। ষণ্ডামার্কা দুটো লোক মেঝেতে বসে আছে। হিন্দিতে কথা বলছে।

‘দশবাজেতক খতম হো যায়েগা।”

“ক্যায়সে?”

“য্যায়সে হোতা হায়।”

ফিসফিস করে বললুম, “অ্যাকশান।”

“নট নাও। ওয়েট।”

প্রীতপাল ম্যাটাডরের তলায়-শুয়ে মোবাইল ফোনে কী আদেশ করল বোঝা গেল না। অন্ধকারে আমিও ঘাপটি মেরে আছি। অনেকটা পরে প্রায় মধ্যরাতে মেন গেট দিয়ে একটা গাড়ি ঢুকল। হেডলাইট, ব্যাকলাইট, ইন্ডিকেটর লাইট সব নেভানো। ভয়ংকর এক দানবের মতো ঢুকছে। ইঞ্জিনের চাপা গরগর। গাড়িটা থামল। চারটে লোক নেমে এল। গোডাউনের দরজা খুলে ঢুকে গেল ভেতরে। মোট দু’জন হল। আমরা মাত্র দু’জন।

প্রীতপাল ঘড়ি দেখল। আমাকে বলল, “তুই ওই জানলায় থাক। ঘাবড়াসনি। তুই এই যন্ত্রটা হাতে রাখ। মাঝে মাঝে এই বোতামটি টিপবি। এটা সিগন্যাল। আরও একডজন লোক আসছে। সিগন্যালটা তাদের জন্য।”

সিগারেট কেসের মতো চ্যাপটা একটা যন্ত্র আমার হাতে। টিপের মতো লাল একটা আলো জ্বলছে। প্রীতপাল অন্ধকারে নেকড়ে বাঘের মতো এগিয়ে গেল।

ভেতরে আর-একটা বাতি জ্বলছে। একজন খাটিয়ার চাদরটা সরাতেই চমকে উঠলুম। ভেবেছিলুম ভৈরবকে দেখব। কোথায় ভৈরব। এ তো ভৈরবের বোন। দু’জনের মধ্যে একজন এগিয়ে এসে একটা ইঞ্জেকশন কুঁড়ে দিলে। কণিকা উঠে বসল। যে এতক্ষণ নেতিয়ে পড়ে ছিল সে চনমন করে উঠে বসল।

একজন অন্ধকার থেকে এগিয়ে এল, দলিলের মতো একটা কাগজ এগিয়ে দিয়ে বলল, “ভালয় ভালয় সইটা করে দাও, তা না হলে ওই যে তোমার দাদা, খতম হো যায়েগা।”

এইবার ভৈরবকে দেখতে পেলুম। স্ট্রেচারে পড়ে আছে। অর্ধমৃত। প্রীতপালকে দেখতে পাচ্ছি না। ছায়ান্ধকারে দাঁড়িয়ে থাকলেও আর একজনকেও চিনতে পেরেছি, সে হল ওই ত্রিনয়ন।

কণিকা উত্তেজিত গলায় বলল, “সই আমি করব না, মেরে ফেলতে হয় মেরে ফেলো।”

“মারব কেন? তোমাকে সারাজীবন পঙ্গু করে ফেলে রাখব, আর তোমার দাদার ছাল ছাড়াব, একটু একটু করে মেরে ফেলব, আর যাকে তুমি সবচেয়ে ভালবাস, তার গলায় পরাব ফাঁসির দড়ি।”

দু’জন স্ট্রেচারটা ধরাধরি করে সামনে নিয়ে এসে ধপাস করে মাটিতে নামাল। কোনও দয়ামায়া নেই। ভৈরবকে দেখে কষ্ট হচ্ছে। সেই সুন্দর চেহারা নেই। একটি কঙ্কাল। এত রাগ হচ্ছে, মনে হচ্ছে ঘরে ঢুকে সবক’টাকে মেরে পাটপাট করে দিই।

দলের পাণ্ডা জিজ্ঞেস করল, “ওদিকের খবর কী?”

“বাড়ি অন্ধকার। পোল থেকে ফিউজ উড়ে গেছে। মেকানিক ডাকতে গেছে।”

“পালায়নি?”

“না, ওস্তাদ।”

“মরবে। মরতে ওকে হবেই। নাও দিদিমণি, সই করো। কেন অশান্তি করছ!” কণিকা কলমটা ছুড়ে ফেলে দিল। ছ’টা লোক রাগে মাটিতে পা ঠুকল। আর ঠিক সেই সময় আমার হাতের যন্ত্র বিপ বিপ করে উঠল। হঠাৎ একটা কাপড়ের দলার মতো কী ঝপাস করে বাতি দুটোর ওপর এসে পড়ল। ঘর অন্ধকার হয়ে গেল। আমার চারপাশ দিয়ে কারা যেন ছুটে চলে গেল নিশ্চিদ্র অন্ধকারে।

বন্ধু প্রীতপালের কঠিন মিলিটারি গলা শোনা গেল, “যে যেখানে আছো সেইখানে থাকো। নড়ার চেষ্টা করলেই মাথার ঘিলু বের করে দেব। তোমরা ঘেরাও।”

লম্বা লম্বা গোটাকতক টর্চের আলোয় ঘর নীল। সেই আলোয় প্রীতপালের বারোজন লোক যেন বারোটা পাথরে কেঁদা মূর্তি। এতটা হবে, ওই ছ’টা বদমাশ বুঝে উঠতে পারেনি।

প্রীতপালই মোবাইল ফোনে বলছে, “সান্যাল মুভ ইন। ফ্রন্ট গেট। গোডাউন অ্যাট দ্য ব্যাক সাইড।”

পুলিশের গাড়ির হেডলাইটের আলোয় উদ্ভাসিত হল সেই ভুতুড়ে পরিবেশ। একটা নয়, দুটো ভ্যান। ফোর্স নামছে। সান্যাল বলছেন, “ওয়েল ডান প্রীত।”

সবক’টাকে ভ্যানে পুরে গাড়ি বেরিয়ে গেল। অন্ধকারে আকাশের আলোয় আমরা কয়েকজন। কণিকা এগিয়ে এসে আমার বুকে মাথা রেখে কাঁদছে। আমারও কান্না পাচ্ছে। অকারণে কণিকাকে আমি এতদিন খুব কষ্ট দিয়েছি। আমি একটা অমানুষ বটে। কণিকা কত রোগা হয়ে গেছে।

অন্ধকারে দাঁড়িয়ে প্রীতপালের কম্যান্ড, “অনেক পাকামো করেছ, এইবার পিতার ইচ্ছা পূরণ করে দু’জনে এক হও।”

আগে আগে স্ট্রেচারে চলেছে ভৈরব। পেছনে আমরা। আমার কাঁধে প্রীতপালের হাত। কণিকার কাঁধে আমার হাত।

চলে যাওয়ার আগে প্রীতপাল হেঁকে বলে গেল, “গাধা। নিমন্ত্রণপত্রটা যেন আমরা পাই। আমাদের ফুল টিম। বরযাত্রী এবং বউভাত, দুটোই।”

ভৈরব ইতিমধ্যে হরিদার হাতের কফি খেয়ে একটু চাঙ্গা হয়েছে। সে হাসতে হাসতে বলল, “দেখলি পাঁঠা। একেই বলে দাবার চাল। কিস্তিমাত।”

৬ নভেম্বর ১৯৯৬

অলংকরণ: দেবাশিস দেব

heading1 = রহস্য রজনীগন্ধার – ষষ্ঠীপদ চট্টোপাধ্যায়

রহস্য রজনীগন্ধার – ষষ্ঠীপদ চট্টোপাধ্যায়

ভোরে ওঠা আমার বরাবরের অভ্যাস। কিন্তু ইদানীং রাত সাড়ে তিনটে কি চারটে বাজতে-না-বাজতেই আমার ঘুম ভেঙে যায়। সেই যে ঘুম ভাঙে, হাজার এপাশ-ওপাশ করলেও আর ঘুম আসে না। আমি তখন শয্যাত্যাগ করে কখনও ছাদে যাই, কখনও বা বাগানে পায়চারি করি। এই সময় আমার খুব চা খেতে ইচ্ছে করে। আমার সবরকমের কাজকর্ম করে দেওয়ার জন্য রাখহরি আছে। কিন্তু সে বেচারা তখন এমন অকাতরে ঘুমোয় যে, ওকে ডাকতেও আমার মায়া হয়। ছেলেমানুষ তো! আমি তাই নিজেই এক কাপ চা করে খাই।

আজ ঘুম ভাঙল শেষ রাতে। তিনটেয়। কেন এমন হল? অথচ খুব একটা বেশি রাতেও ঘুমোইনি। যাই হোক, ঘুম থেকে উঠে মুখে-চোখে জল দিয়ে চায়ের একটু ব্যবস্থা করে যখন জানালার ধারে এসে দাঁড়িয়েছি, তখনই বাইরের দিকে তাকিয়ে হঠাৎই মনে হল, ঘুম যখন ভাঙেই আর উঠতেও যখন হয় তখন এইভাবে বদ্ধ ঘরের মধ্যে আটকে না থেকে একটু মর্নিং-ওয়াক করে নিলে কেমন হয়? মনে হওয়ামাত্রই আমার শরীরচর্চার সঙ্গে আর-একটা নতুন মাত্রা যোগ করে দিলাম।

ডেকে তুললাম রাখহরিকে।

ওকে দরজায় খিল দিতে বলে আমি বাইরে বেরোলাম। এখনও চারদিক অন্ধকারে ঢাকা। চৈত্রের প্রথম। তবুও মনে হচ্ছে, যেন মধ্যরাত। পাখিরা সবে জাগছে। দু’ একজন সাইকেল আরোহী টিং-টিং করে ঘণ্টি বাজিয়ে কোথায় যেন গেল। যে যেখানেই যাক, আমি আমার পথচলা শুরু করলাম।

মৌড়িগ্রাম এখন আর আগের মতো গ্রাম নেই। দ্বিতীয় হুগলি সেতু হয়ে যাওয়ার ফলে নিত্যনতুনভাবে তার চেহারা পালটাচ্ছে। আমি দ্রুত পা চালিয়ে রথতলার দিকে চললাম। হাঁটাটা একটু রপ্ত হয়ে গেলে আরও দূরে খুটির বাজার কিংবা প্রশস্তর দিকে চলে যাব। প্রশস্তর মূর্তি-মহল্লা বিখ্যাত।

মৌড়ি রথতলার কাছাকাছি যখন এসেছি তখন হঠাৎই একটা বাড়ির দিকে আমার নজর পড়ল। দেখলাম গেঞ্জি ও শর্টস পরা এক যুবক একজনের বাড়ির দোতলা থেকে কিছু একটা বেয়ে নীচে লাফিয়েই অন্ধকারে মিশে গেল। যুবকটির গায়ের রং কালো, বেঁটেখাটো চেহারা। ও যে চোর এবং চুরি করতে এসেছিল তা বোঝাই গেল।

আমি ধীরে ধীরে সেই বাড়িটার দিকে গেলাম। কাছে গিয়ে দেখলাম ওপরের ঘরের বারান্দার দিকের দরজাটা খোলা। বোধহয় গরমের জন্য। আর বারান্দার সঙ্গে লোহার হুকে আটকানো একটা নাইলনের ফিতে বাইরের দিকে ঝুলছে। চোর পালাবার সময় এটা না নিয়েই চলে গেছে। বাড়ির দরজায় নেমপ্লেট দেখেই চমকে উঠলাম আমি। আরে, এ যে প্রোফেসর এম. এল. বোসের বাড়ি। ভদ্রলোকের সঙ্গে আমার আলাপ ছিল না। কিন্তু শুনেছি উনি অত্যন্ত গুণী মানুষ। হাওড়ারই কোনও একটি কলেজে অধ্যাপনা করেন। ওঁর কোচিং-এরও নামডাক আছে খুব।

একবার ভাবলাম চোরটার পেছনে একটু তাড়া লাগালে হত। যদিও দৌড়ের প্রতিযোগিতায় ওর সঙ্গে আমি পেরে উঠতাম না, তবু একটা শোরগোল ওঠানো যেত। কিন্তু ব্যাপারটা এমনই আচমকা ঘটে গেল যে, তখন আর কিছুই করবার ছিল না আমার।

আমি অনেকক্ষণ সেই জায়গাটায় পায়চারি করে। আকাশ একটু ফরসা হলে প্রোফেসরের বাড়ির দরজায় নক করলাম।

ভেতর থেকে সাড়া এল, “কে?”

তারপর সদ্য ঘুমভাঙা এক মহিলা বেরিয়ে এসে বললেন, “কাকে চাই?”

“প্রোফেসর বোস আছেন?”

“উনি এখন ঘুমোচ্ছেন। এখন তো দেখা হবে না। বেলায় আসবেন।”

“ওঁকে একবার ডাকুন, ডেকে বলুন বাড়িতে চোর এসেছিল।”

মহিলা ভয়েই হোক, বা যে-কোনও কারণেই হোক ‘ও মাগো’ বলে আমার মুখের ওপর সশব্দে বন্ধ করে দিলেন দরজাটা।

আমি আর কী করি, বাধ্য হয়েই বাড়ি ফিরে এলাম।

রাখহরি বলল, “আজ এত ভোরে আপনি কোথায় গিয়েছিলেন দাদাবাবু?”

“মর্নিং-ওয়াকে। শুধু আজ নয়, এবার থেকে রোজই আমি বেরোব। মর্নিং-ওয়াকটা আমার কাছে এখন অত্যন্ত জরুরি হয়ে পড়েছে।”

“কিন্তু আপনার মতো লোকের পক্ষে অত ভোরে একা ওইভাবে বেরনোটা কি ঠিক? কে কখন সন্ধান নিয়ে পিছু নেয়, তা কে বলতে পারে?”

“ও-ভয় করলে তো ঘর থেকেই বেরনো যাবে না রে। আজ শুধু হাতে গেছি। কাল থেকে তৈরি হয়েই বেরোব। যাক, তুই এখন বেশ জুতসই করে একটু চা কর দিকিনি।”

রাখহরি ওর কাজে গেল।

আমি ইজিচেয়ারটা বাইরের বাগানে এনে আমার প্রিয় রঙ্গন গাছগুলোর কাছে গিয়ে বসলাম।

একটু পরেই কাগজওয়ালা কাগজ দিয়ে গেল। সেইসঙ্গে একটা দুঃসংবাদ।

কাগজওয়ালা বলল, “জানেন তো চ্যাটার্জিদা, একটা খুব খারাপ খবর আছে আজ। কাগজে নেই অবশ্য খবরটা, তবে কালকের কাগজে নিশ্চয়ই বেরোবে।”

“কীরকম।”

“প্রোফেসর এম.এল.বোস খুন হয়েছেন।”

আমার তো আঁতকে ওঠার পালা। বললাম, “সে কী।”

“হ্যাঁ। শুধু তাই নয়, খুনি খুন করে নীচের দিদিকে জানিয়েও গেছে।”

রাখহরি তখন চা আর টোস্ট নিয়ে এসেছে। আমি কোনওরকমে ওর হাত থেকে সেটা নিয়ে মাটিতে ঘাসের ওপর নামিয়ে রাখলাম।

কাগজওয়ালা বলল, “এই ধরনের অজাতশত্রু মানুষের যদি এই অবস্থা হয়, তা হলে দেশের পরিস্থিতি কীরকম এবার বুঝতে পারছেন তো?” বলে চলে গেল।

আমি কঁপা কাঁপা হাতে টোস্টে কামড় দিয়ে চায়ের কাপে চুমুক দিলাম। এই মুহূর্তে নিজের ওপর দারুণ রাগ হল আমার। কেন যে ভোরবেলা সেই খুনিটার পেছনে ধাওয়া করলাম না, তা ভেবেই মনটা খারাপ হয়ে গেল। এই মুহূর্তে আগাগোড়া ঘটনাটা পুলিশকে জানানো দরকার। তারপর যেভাবেই হোক খুঁজে বের করতে হবে আততায়ীকে।

থানায় গিয়ে পুলিশকে সব কথা বলতেই ইনস্পেক্টর ত্রিবেদী বললেন, “অর্থাৎ আপনি বলতে চাইছেন আপনার এবং আততায়ীর মধ্যে দূরত্ব এতটাই ছিল যে, আপনি উদ্যম নিলেও ধরতে পারতেন না।”

“ঠিক তাই।”

“তবু খুনির চেহারার একটু বর্ণনা দিতে পারেন?”

“বেঁটেখাটো চেহারা। শর্টস আর গেঞ্জি পরে ছিল।”

“মুখে বসন্তের দাগ ছিল কি?”

“দূরত্বের জন্য বোঝা যায়নি।”

মি. ত্রিবেদী একটা সিগারেট ধরিয়ে বললেন, “মনে হয় চোর-গণেশ। ছোটখাটো যত চুরিটুরির প্রধান হচ্ছে ও। তবে কিনা এইরকম খুন-জখমের মতো জঘন্য অপরাধের কোনও রেকর্ড ওর নেই। আচ্ছা, লোকটাকে আর একবার দেখলে আপনি চিনতে পারবেন?”

“না পারাই স্বাভাবিক। আমি যখন রথতলার। বাঁকের মুখে এসেছি, ও তখন দড়ি বেয়ে ঝুপ করে নেমে পালাল।”

ত্রিবেদী একটু গম্ভীর হয়ে বললেন, “ঠিক আছে। চলুন একবার ঘটনাস্থলে যাওয়া যাক।”

আমি বললাম, “যেতে তো হবেই ত্রিবেদীজি। তবে একটা কথা, এই খুনের তদন্তটা কিন্তু আমি করব। আপনারা আমাকে হেলপ করবেন।”

“অন্তত এই একটা ব্যাপারে আপনি আমাদের পরম বন্ধু। আপনার সহযোগিতা আমাদের কাছে অলওয়েজ অ্যাকসেপ্টেবল।”

আমরা একটুও দেরি না করে ঘটনাস্থলে চলে এলাম।

সেই দিদি তো আমাকে দেখেই চমকে উঠলেন। বললেন, “এই তো। এই বাবুই আমাকে খবর দিয়েছিলেন। উনি চলে যাওযার পর ওপরে গিয়েই দেখি এই কাণ্ড। আমি তো ভয়েই মরি। ভাবলাম উনিই বোধহয় বাবুকে খুন করে আমাকে জানিয়ে গেলেন। এখন তো দেখছি উনি পুলিশেরই লোক।”

ইনস্পেক্টর ত্রিবেদী এবং আমি বাইরের লোকজনের ভিড় ঠেলে ওপরে উঠে গেলাম। নীচের কনস্টেবলরা ভিড় কন্ট্রোল করতে লাগল।

আমরা ঘরে ঢুকেই দেখলাম মি. বোস মাথায় আঘাতের চিহ্ন নিয়ে চেয়ারে বসে টেবিলের ওপর মাথা রেখে এমনভাবে পড়ে আছেন, যাতে মনে হচ্ছে অত্যন্ত ক্লান্তিতে অবসন্ন হয়ে নিদ্রা যাচ্ছেন তিনি। টেবিলের ওপরে একটা ফুলদানি আছে। সম্ভবত এই ফুলদানিটা দিয়েই ওঁর মাথার ব্রহ্মতালুতে আঘাত করা হয়। ওঁর হাতের মুঠোয় আছে একগোছা রজনীগন্ধা। টেবিলের ওপর একটা বিদেশি গোয়েন্দা গল্পের বই এবং একটি ‘সুইসাইড নোট’। একটি ফুলস্ক্যাপ কাগজের ওপর লেখা আছে ‘আমিই খুনি’। লেখার নীচে ওঁর সই।

রহস্যময় ব্যাপার। রহস্যময় এই কারণে যে, উনি যদি নিজের মাথায় ফুলদানি দিয়ে আঘাত করে থাকেন, তা হলে সেটা ওইভাবে টেবিলের ওপর থাকতে পারে না। সুইসাইড নোটে কেউ নিজেকে নিজের খুনি বলে লিখে রাখে না। আর তার চেয়েও আশ্চর্যের ব্যাপার যেটা, সেটা হল ওই রজনীগন্ধা ফুলগুলো। এই ফুলগুলো ওঁর হাতের মুঠোয় এল কীভাবে?

এইবার ঘরের অন্যান্য জিনিসপত্রের দিকে নজর দেওয়া হল। সবই ঠিকঠাক আছে শুধু স্টিলের আলমারিটাই যা লন্ডভন্ড। তার মানে খুনি যার লোভে এই কাজ করেছে তা পেয়ে অথবা না পেয়েই করেছে এই কাজ। ওই আলমারিতেই একটি খাতায় লেখা ছিল ওঁর সঞ্চয়ের হিসেবনিকেশ। প্রায় সাড়ে তিন লাখ টাকার মতো ইন্দিরা বিকাশ কিনেছিলেন উনি, তার একটিও নেই। জাতীয় সঞ্চয়ের কিছু কাগজ ছেঁড়াখোঁড়া অবস্থায় পড়ে আছে। সেও প্রায় দেড় লাখ টাকার মতো। ব্যাঙ্কে এফ.ডি-র জন্য পঞ্চাশ হাজার টাকা জমা দেওয়ার ফর্ম ফিল আপ করেছিলেন, কিন্তু ফর্ম আছে, অথচ টাকা নেই। অর্থাৎ খুনি এটাকেও হাতিয়েছে। এই টাকাটা সম্ভবত কোনও পলিসি ম্যাচিওর হওয়ার পর জমা পড়তে যাচ্ছিল। খুনি সেটা জানত।

ত্রিবেদী বললেন, “কী বুঝলেন মি. চ্যাটার্জি?”

“রীতিমতো সন্ধানী চোর।”

“কিন্তু ওই সুইসাইড নোটের অর্থ কী?”

“বোঝা যাচ্ছে না। তবে লেখাটা ওঁরই। কেননা ওঁর খাতাপত্র বা অন্য লেখাটেখা দেখে এই লেখার কোনও গরমিল পাচ্ছি না।”

এবার আমরা বারান্দার কাছে এসে একজোড়া পায়ের ছাপ দেখতে পেলাম। পরে আরও লক্ষ করে ঘরের ভেতর পর্যন্ত একই পায়ের যাওয়া-আসার ছাপ স্পষ্ট দেখতে পেলাম আমরা। আততায়ী জুতো পরে আসেনি। সে এসেছিল ধুলোমাখা খালি পায়ে। কিন্তু সেই পায়ের ছাপ বোসবাবুর চেয়ারের কাছ পর্যন্ত আছে, তারপর আর নেই। তা হলে স্টিলের আলমারি ভেঙে জিনিসপত্রগুলো চুরি করল কে?

আমি ওঁর সম্পত্তির হিসেব লেখা খাতা ও ডায়েরিটা আদায় করে পুলিশকে বললাম, “আপনারা এবার আপনাদের কাজ করুন। আমি ততক্ষণ দিদির সঙ্গে একটু কথা বলে আসি।”

কাজের দিদি নীচের ঘরে বসে নীরবে চোখের জল মুছছিলেন। আমি গিয়ে বললাম, “আপনাকে আমি কয়েকটা প্রশ্ন করতে চাই।”

উনি বললেন, “বেশ তো, করুন।”

“আপনি এখানে কতদিন আছেন?”

“তা ধরুন না কেন, বছর পনেরো।”

“আগে কোথায় ছিলেন? আপনার কে কে আছে?”

“আগে দেশে ছিলাম। আমার কেউ নেই। গরিব মানুষ, বিধবা। উনি আমাকে ওঁর চরণে ঠাঁই দেন।”

“বোসবাবুর কে কে আছেন? এখানে অথবা দেশের বাড়িতে?”

“উনি তো আমারই দেশের লোক। দেশের সঙ্গে সম্পর্ক নেই বহু বছর। কেননা যা যেখানে ছিল সবই বেচেবুচে দিয়ে এইখানে এসে বাড়ি করেছেন। ওঁরও কেউ কোথাও নেই। বিয়ে করেছিলেন, ছেলেপুলে হয়নি। বউদিমণি মারা গেছেন ক্যান্সারে। তারপর উনি আর বিয়েও করেননি। তবে কিছুদিন ধরে বলছিলেন অবসর নেওয়ার পর থেকে তীর্থে তীর্থে ঘুরবেন। তা কোন তীর্থে যে উনি চলে গেলেন বাবা, তা কে জানে?”

“আচ্ছা, সম্প্রতি ওঁর সঙ্গে কি কারও মনোমালিন্য হয়েছিল?”

“না বাবা। সকলে ওঁকে দেবতার মতো ভক্তিশ্রদ্ধা করত।”

“কাল উনি কখন ফিরেছেন? কতক্ষণ কাজ করেছেন? কে কে দেখা করতে এসেছিল ওঁর সঙ্গে?

“উনি তো কাল কলেজে যাননি। কী একটা বই লিখবেন বলে ক’দিনের ছুটি নিয়েছেন। ছাত্র-ছাত্রীও আসেনি কেউ। বাইরের কেউও আসেনি দেখা করতে। শুধু ভোরবেলা আপনিই যা এসেছিলেন।”

কাজের দিদির কথায় একটু আলোর ইশারা পেলাম। অর্থাৎ সুইসাইড নোটের রহস্যটা একটু পরিষ্কার হল। উনি তা হলে বই লিখতে যাচ্ছিলেন। আর সেই বইটার, অথবা সেই বইয়ের কোনও গল্পের নাম নিশ্চয় ‘আমিই খুনি’। হয়তো-বা ওই ইংরেজি বইয়ের কোনও গল্পের অনুবাদ করতে বসেছিলেন। আর ঠিক সেই সময়ে খুনি এসে তার ফায়দাটা লুটেছে। কিন্তু কীভাবে?

আমি আবার ওপরে উঠে এসে বোসবাবুর টেবিলের ওপর রাখা সেই ইংরেজি বইটার পাতা উলটেই এমন একটা গল্প দেখতে পেলাম, যার বাংলা করলে নামটা দাঁড়ায় ‘আমিই খুনি’। বইটা ত্রিবেদীকে দেখাতে তিনিও চমকে উঠলেন। বললেন, “আরে, তাই তো। আমরা তো এতক্ষণ ভুল সিদ্ধান্তে যাচ্ছিলাম।”

আমার মনের মধ্যে তখন একটাই দুশ্চিন্তা তোলপাড় করতে লাগল, খুনি কে? তার পায়ের ছাপ মৃতের কাছ পর্যন্ত গেল কিন্তু আলমারির কাছে নেই কেন? আর মৃতের হাতের মুঠোয় ওই রজনীগন্ধার অর্থ কী?

দুপুরবেলা ঘরে বসে নিজের মনে কত কী চিন্তা করতে লাগলাম। কোন সূত্র ধরে এই তদন্তের কাজে কীভাবে এগোব তা কিছুতেই ভেবে পেলাম না। আততায়ী একমাত্র পদচিহ্ন ছাড়া আর কোনও চিহ্ন রেখে যায়নি। বোসবাবুর সম্পত্তির হিসেব লেখা খাতায় ষাট ভরি সোনার গয়নার উল্লেখ আছে, কিন্তু সেই গয়নাও মৃত্যুর সঙ্গে সঙ্গে উধাও। অমন একজন বিদগ্ধ পণ্ডিত এমন অমূল্য সম্পদ লকারে না রেখে কেন যে ঘরে রেখেছিলেন, তা ভেবে পেলাম না। হয়তোবা এইসবের প্রতি কোনও মোহ ছিল না, তাই।

যাই হোক, আমি যখন বসে বসে এই নিয়ে মাথা ঘামাচ্ছি, ঠিক তখনই টেলিফোনটা সশব্দে বেজে উঠল। ফোন ধরতেই ত্রিবেদীর কণ্ঠস্বর ভেসে এল, “মি. চ্যাটার্জি, শিগগির একবার আসুন। বোধহয় আপনার খুনি ধরা পড়েছে।”

বোধহয়? তবুও আমি এক মুহূর্ত দেরি না করে থানায় এলাম। দেখলাম বেঁটেখাটো চেহারার একজন লোককে লকআপে রাখা হয়েছে। এই চোর-গণেশ। লোকটাকে এই এলাকায় বহুবার দেখেছি। তবে নাম জানতাম না। আমাকে দেখেই কেঁদে ফেলল সে। বলল, “আমাকে বাঁচান বাবু। আমি সম্পূর্ণ নির্দোষ। সুযোগ পেলেই ছোটখাটো চুরিচুরি একটু-আধটু করে থাকি বটে, তবে এই সমস্ত খুনখারাপির ব্যাপারে আমি নেই। দরকার হলে আপনার পুলিশ-কুকুর আনান, দেখবেন সে আমার দিকে ফিরেও তাকাবে না। শুধু আমি কেন, ওঁকে খুন করবে এই অঞ্চলে এমন কেউ নেই।”

আমি চোর-গণেশের পা থেকে মাথা পর্যন্ত দেখে বললাম, “এ-লোকটাকে ছেড়ে দিতে পারেন। এর পায়ের সঙ্গে ওই ঘরের ভেতরের পায়ের ছাপ মিলছে না। তার এক পায়ে ছ’টা আঙুল ছিল।”

এই কথা শুনেই লাফিয়ে উঠল চোর-গণেশ, “কী বললেন বাবু, ছ’টা আঙুল ছিল? বাঁ পায়ে কি?”

ত্রিবেদী উৎসাহিত হয়ে বললেন, “হ্যাঁ, হ্যাঁ, বাঁ পায়ে। তুমি চেনো তাকে?”

“চিনি মানে? ওর জামার কলার ধরে এখনই ওকে টেনে আনছি আপনার কাছে। সামান্য ক’টা টাকার লোভে শেষপর্যন্ত এই কাজ করল ও?”

“ও কে?”

“সুবল বাগ। ঘরামির কাজ করে। আমি এখনই টেনে আনছি ওকে। দু’নম্বর বস্তিতে ঘর ছাইতে গেছে ও।”

চোর-গণেশকে ছেড়ে দেওয়া হল। লোকটা বোধহয় ম্যাজিক জানে, ঘণ্টাখানেকের মধ্যেই সে মারতে মারতে যাকে নিয়ে এসে হাজির করল তার নাম সুবল বাগ।

সুবল প্রথমেই এসে ত্রিবেদীর পায়ের ওপর লুটিয়ে পড়ল। তারপর আমার পায়ে। বলল, “অপরাধ নেবেন না হুজুর। আমি চোর বটে, তবে খুনি নই।”

ত্রিবেদী বললেন, “তা হলে কি সাধু?”

আমি ইশারায় ত্রিবেদীকে চুপ করতে বললাম।

সুবল বলল, “হুজুর, কাল অনেক রাতে বেগড়ি থেকে একজনের ঘর ছেয়ে খটিরবাজারে বন্ধুদের সঙ্গে আড্ডা দিয়ে বাড়ি ফিরছিলাম। এমন সময় হঠাৎ দেখি, সুন্দরপানা এক ভদ্রলোক বাবুর বাড়ির দোতলা থেকে কী একটা বেয়ে নামল। তার কাঁধে ছিল একটা ঝোলা-ব্যাগ। পায়ে মোজা। নীচে নেমেই জুতো পরে একটা ভটভটিতে চেপে কোথায় যেন চলে গেল। বাবুর ওপরের ঘরে তখন আলো জ্বলছে। আমি তখন ব্যাপারটা কী হল তা বোঝবার জন্য কাছে গিয়ে দেখি একটা নাইলনের ফিতে ওপর থেকে ঝুলছে। দেখেই কেমন সন্দেহ হল। আমাদের মতো চোরেরা ফিতে ধরে ওঠে না, আবার ভটভটিও চাপে না। তাই কৌতূহলী হয়ে সেই ফিতে ধরে ওপরে উঠেই দেখি এই কাণ্ড। বাবু টেবিলের ওপর হুমড়ি খেয়ে পড়ে আছেন। দু’চোখ বোজা। আস্তে করে দু’বার ডেকে সাড়া না পেয়ে বুঝলাম বাবুর দেহে প্রাণ নেই। টেবিলের ওপর ফুলদানিটা কাত হয়ে পড়ে ছিল। ঘরের মেঝেয় ফুলদানির জল। সেটাকে ঠিক করে রেখে গায়ে হাত দিয়ে দেখলাম শরীরে তখনও উত্তাপ আছে যদিও, তবুও উনি মৃত। আমি তখন আলোটা নিভিয়ে দিলাম। কেননা দারুণ ভয়ে হাত-পা কাঁপছে আমার। যদি কেউ নামবার সময় আমাকে দেখে ফেলে তা হলে আমাকেই খুনি ভাববে। তাই কোনওরকমে পালিয়ে বাঁচলাম। কিন্তু বেঁচেও কি রেহাই পেলাম? আমার পায়ের ছাপের জন্য ধরা পড়ে গেলাম। বাবুরা বিশ্বাস করুন আমি সম্পূর্ণ নির্দোষ।”

আমি বললাম, “তুমি তখন ওই লোকটাকে নামতে দেখে চেঁচালে না কেন?”

“ভয়ে। কেননা ওই জোয়ান লোকটা আমার ওপর ঝাঁপিয়ে পড়লে আমি ওর সঙ্গে পেরে উঠতাম না। তা ছাড়া ওইসব লোকের কাছে গোলাগুলিও থাকে।”

“তুমি তখন পুলিশে খবর দিতে পারতে!”

ত্রিবেদী বললেন, “যাক, এসব তো হল। এখন ওই বাবুর ঘর থেকে কী কী জিনিস চুরি করেছিলে তুমি?”

“হুজুর, মা-বাপ। ওই খুন দেখেই আমার সব কিছু তখন মাথায় উঠে গেছে। তা ছাড়া ওই সমস্ত নামীদামি লোকের ঘরে চুরি করবার মতো দুর্মতি আমার হয় না বাবু। আসলে হয় কী, পেটে টান পড়লে তখনই…।”

যাই হোক, সুবলের অকপট স্বীকারোক্তি বিশ্বাসযোগ্য বলেই মনে হল। কেননা ও মৃতের কাছ পর্যন্ত যে গিয়েছিল, সে-প্রমাণ আমরাও পেয়েছি। কিন্তু আলমারির কাছে ওর কোনও পদচিহ্ন ছিল না। চতুর খুনি মোজা পরে ঘরে ঢোকার ফলে তারও পায়ের ছাপ কিছু পাওয়া যায়নি। তাই সামান্য জিজ্ঞাসাবাদের পর সুবলকেও ছেড়ে দেওয়া হল।

সন্ধেবেলা পোস্টমর্টেম রিপোর্ট এল। বোসবাবুকে প্রথমে শ্বাসরোধ করে, পরে মাথায় ফুলদানির ঘা দিতেই আঘাতজনিত কারণে মারা যান বোসবাবু। পুলিশ কুকুরও এই হত্যাকাণ্ডের ব্যাপারে কোনওরকম আলোকপাত করতে পারেনি আমাদের।

পরদিন সকালে আমি আবার বোসবাবুর বাড়ি গেলাম। কাজের দিদি তখন অত্যন্ত কান্নাকাটি করছিলেন। বললেন, “বাবা, তুমি আমার ছেলের মতো। এই অনাথিনীর একটা ব্যবস্থা করে দাও বাবা। আমাকে কোনও একটা আশ্রমে পাঠিয়ে দাও। কেউ কোথাও নেই আমার। এই বাড়িতে একা আমি কী করে থাকব, কী খাব? আর শোনো, বউদিমণির গয়নার বাক্সটা নীচের ঘরে থাকত। তাই ওটা চোরে নিয়ে যেতে পারেনি। ও তুমি থানায় জমা দিয়ে দাও। ও আমি কতদিন আগলে রাখব বাবা? কার জন্য রাখব?”

আমি অবাক হয়ে বললাম, “বউদিমণির গয়নার বাক্স আপনার কাছে থাকত কেন?”

“ওগুলো নীচের ঘরের আলমারিতে থাকত। তার চাবি আমার কাছে। আমি যে বাবুর মায়ের মতো, দিদির মতো ছিলাম বাবা। উনি যে আমাকে খুবই বিশ্বাস করতেন।”

কাজের দিদির এই কথা শুনে শ্রদ্ধায় মাথাটা নত হয়ে এল আমার। আজকের দিনে এমন নির্লোভ মানুষও হয়? এইজন্যই এই মহিলাকে দেবীর আসনে বসিয়েছিলেন বোসবাবু। আমি বললাম, “আপনার কোনও চিন্তা নেই দিদি। আপনি এই বাড়িতেই থাকবেন। পরে আপনার ব্যাপারে একটা ব্যবস্থা নেব। সেরকম হলে আপনি নীচের তলাটা ভাড়া দিয়ে ওপর তলায় থাকবেন।” তারপর বললাম, “আচ্ছা, একটু মনে করে দেখুন তো, ওঁর এই বিষয়সম্পত্তির দাবি করতে পারে এমন কেউ কি কোথাও নেই?”

“আমার অন্তত জানা নেই বাবা। তবে ওঁর এক দূর সম্পর্কের জ্যাঠতুতো দাদা কাশীতে ছিলেন। শুনেছি তিনিও মারা গেছেন। তাঁর একমাত্র ছেলে খোকনবাবু এবার এখানে এসে এক রাত ছিলেন।”

“কতদিন আগের কথা?”

“এই তো গত মাসে। তা, বাবু ওঁকে কিছু টাকাও দিয়েছেন। বলেছেন আর কখনও যেন এখানে না আসেন।”

“বাবু ওকে এখানে আসতে বারণ করলেন কেন? সে-ব্যাপারে কিছু কি জানেন?”

“না। তবে শুনেছি উনি বাবুকে এখানকার বাড়ি বেচে দিয়ে কাশীতে গঙ্গার ধারে একটা বাড়ি কিনে চলে যাওয়ার জন্য চাপ দিচ্ছিলেন। সেৱকম বাড়িও নাকি ওঁর সন্ধানে আছে। তা বাবু একদমই রাজি হননি।”

“আপনি ওদের কাশীর বাড়ির ঠিকানাটা জানেন?”

“না বাবা, তাও জানি না।”

আমি কিছুক্ষণ চুপ করে থেকে বললাম, “খোকনবাবু যা লোক দেখছি তাতে মনে হয় ওঁকে একটা খবর দেওয়া একান্তই দরকার। কেননা যদি কখনও এই বাড়ির দাবি করে উনি কোর্টে যান তখন কিন্তু আপনি মুশকিলে পড়ে যাবেন।”

দিদি চোখের জল মুছে বললেন, “আমার আর মুশকিল কী বাবা? যাদের যা পাওনা তারা তাই নেবে। আমাকে দয়া করে থাকতে দেয় দেবে, না দেয় তোমরা কোনও একটা আশ্রমে পাঠিয়ে দিয়ো আমাকে। শেষমেশ ভিক্ষে করব। তাও যদি না জোটে গঙ্গায় জল তো আছেই বাবা।”

আমি তখন দিদিকে বললাম গয়নার বাক্সটা দেখাতে। দিদি আলমারি খুলে বাক্স বের করে দেখালেন। ওই আলমারিতেও অনেক পুরনো কাগজ ও চিঠিপত্র ছিল। হঠাৎ একটি চিঠি দৃষ্টি আকর্ষণ করল আমার। চিঠিটা এসেছিল কাশীর পাঁড়েঘাট থেকে। চিঠিটা লিখেছেন নিশিকান্ত বসু। সম্ভবত ইনিই বোসবাবুর সেই দূর সম্পর্কের জ্যাঠতুতো দাদা। চিঠিটা এই: “বউমার মৃত্যুসংবাদ লোকমুখে শুনে অত্যন্ত দুঃখ পেলাম। আরও দুঃখ পেলাম তুমি দেশের পাট চুকিয়ে হাওড়ায় বাড়ি কিনেছ বলে। তাই আমার অনুরোধ, যদি তুমি কাশীর এই বাড়িটা কিনে রাখো তা হলে এই বৃদ্ধ বয়সে আমি একটু নিশ্চিন্ত হই। তোমার বাড়ি তোমারই থাকবে। ভবিষ্যতে কাজে লাগবে। আর আমি বেঁচে যাই ভাড়া গোনার হাত থেকে। মাত্র পঁচিশ হাজার টাকা হলেই বাড়িটা কিন্তু তোমার হয়ে যায়। ছেলেটাকে মানুষ করতে পারিনি। আমার জীবনের এইটাই চরম ব্যর্থতা।”

আমি চিঠিটা পকেটে রেখে গয়নার বাক্সটা দিদিকে ফেরত দিলাম। বললাম, “এখনই এটা থানায় জমা দেওয়ার কোনও প্রয়োজন দেখছি না। সাবধানে থাকবেন। বাড়ির বাইরে যাবেন না। আর অচেনা কেউ এলে বাড়ির দরজা খুলবেন না।”

দিদি আমার কথায় সায় দিয়ে হ্যাঁ বললেন।

আমি বাড়ি ফিরে এলাম। এসে আবার বোসবাবুর ডায়েরিটা নিয়ে বসলাম। একমাস আগের একদিনের পাতায় লেখা আছে, “পুরনো পরিচয়ের সূত্র ধরে খোকন এসে হাজির। প্রথমে ওকে চিনতেই পারিনি। পরে পরিচয় দিতে চিনলাম। ও কাশীর একটি চার লাখ টাকার বাড়ির দালালি করতে এসেছে। আমাকে ওই বাড়িটা কেনবার জন্য বিশেষভাবে চাপ দিতে লাগল। কিন্তু আমি রাজি হলাম না। শেষমেশ ও আমাকে ওর নানারকম বিপদের কথা বলে দশ হাজার টাকা চাইল। আমি ওকে তাও দিলাম না। বললাম, আমার সব টাকাই এখন ব্যাঙ্ক ও পোস্ট অফিসে ডবল ইনভেস্টমেন্ট-এ আছে। এমনকী, ওর বিশ্বাস উৎপাদনের জন্য আলমারি থেকে কাগজপত্রগুলোও বের করে দেখালাম। তারপর হাজারখানেক টাকা ওর হাতে দিয়ে বিদায় করলাম ওকে, এবং এও জানালাম, ভবিষ্যতে আর কখনও যেন ও আমাকে এইভাবে বিরক্ত করতে না আসে।”

এই ডায়েরি পড়ে মনে মনে আমি স্থির করলাম যেভাবেই হোক একবার কাশীতেগিয়ে ওই খোকনবাবুর সঙ্গে আমাকে দেখা করতেই হবে। ঠিকানা না থাকলেও পাঁড়েঘাটের ওদের সেই পুরনো বাড়ি থেকেই শুরু হবে আমার অনুসন্ধান। একান্ত খুঁজে না পাই তদন্তের কাজে গিয়ে বারাণসী ভ্রমণ তো হবে। জয় বাবা বিশ্বনাথ।

কিন্তু ভাগ্য আমার এতই ভাল যে, কাশীযাত্রা আর করতে হল না। হঠাৎই সন্ধেবেলা এক অবাঙালি যুবক দেখা করতে এল আমার সঙ্গে, “আপনিই মি. অম্বর চ্যাটার্জি? মানে প্রাইভেট ডিটেকটিভ…।”

“হ্যাঁ আমিই। আপনার পরিচয়?”

“আমার নাম শিবকুমার শর্মা। আমার বাড়ি বারাণসীতে। আমি সালকিয়ায় থাকি।”

“কী ব্যাপার বলুন তো?”

“শুনলাম, আপনি নাকি মি. বোসের খুনের ব্যাপারে তদন্ত করছেন। তা এই ব্যাপারে আমার বন্ধু খোকনবাবু একটু দেখা করতে চান। কেননা মি. বোসের ওই বাড়ি এবং তার অন্যান্য সম্পত্তির ও-ই এখন একমাত্র দাবিদার।”

“আপনার সেই বন্ধুটি কোথায়?”

“বাইরে অপেক্ষা করছে।”

“বাইরে কেন? ভেতরে নিয়ে আসুন।”

“আসলে এই মর্মান্তিক সংবাদে ও খুব ভেঙে পড়েছে। মাসখানেক আগে একবার ও এখানে এসেছিল। সেই শেষ দেখা।”

“ঠিক আছে। ওঁকে আসতে বলুন।”

রহস্যের গন্ধ পেয়ে আমি অস্থির হলাম।।

একটু পরেই শিবকুমার যাকে নিয়ে ভেতরে এল সুবল বাগের বর্ণনার সঙ্গে তার হুবহু মিল। ওরা ঘরে এসে আসন গ্রহণ করলে বললাম, “আপনারই নাম খোকনবাবু?”

“হ্যাঁ, ভাল নাম রজনীকান্ত বোস।”

“কিন্তু আপনি যে সেই লোক তার প্রমাণ কী? আপনাকে চেনে এমন কেউ কি আছে এখানে?”

শিবকুমার বলল, “কেন, আমি আছি।”

“আমি তো আপনাকে চিনি না।” তারপর ওদের দু’জনের আপাদমস্তক আর একবার নিরীক্ষণ করে বললাম, “আচ্ছা ওই বাড়িতে যে কাজের দিদি আছেন তিনি কি চিনবেন আপনাকে?”

খোকনবাবু বললেন, “চিনবেন না মানে? মাত্র একমাস আগে আমি ওই বাড়িতে এসে এক রাত কাটিয়ে গেছি, এত তাড়াতাড়ি ভুল হবে কী করে? আমি এসেছিলাম দাদাভাইকে বুঝিয়েবাঝিয়ে কাশীতে নিয়ে যাব বলে। তা ওই মহিলার চক্রান্তেই সেটা হল না। আমার দৃঢ় বিশ্বাস ওই মহিলাই সম্পত্তির লোভে খুন করিয়েছেন আমার দাদামণিকে।”

“কী এমন সম্পত্তি ছিল যে, তার লোভে মহিলা ওই কাজ করতে যাবেন?”

“কী ছিল না? সাড়ে তিন লাখ টাকার ইন্দিরা বিকাশ। দু’লাখ টাকার ‘কিষাণ বিকাশ’, ‘জাতীয় সঞ্চয় সার্টিফিকেট’। ব্যাঙ্কে এফ. ডি.-তে লক্ষাধিক টাকা আর ছিল প্রচুর সোনার গয়না। ওই মহিলা সবকিছুরই সন্ধান জানেন। তা ছাড়া দোতলা ওই বাড়িটার দামও নেহাত কম নয়।”

আমি বিস্মিত হওয়ার ভান করে বললাম, “ওরে বাবা, আপনি মাত্র এক রাত এই বাড়িতে থেকেই সবকিছু জানতে পেরেছেন?”

“আসলে উনি আমাকে অত্যন্ত ভালবাসতেন। তাই বিশ্বাস করে এ-কথা আমাকে বলেছিলেন, এবং এও বলেছিলেন শিগগিরই উনি এই সবই আমার নামে উইল করে দেবেন। এ-কথা জানতে পেরেই ওই মহিলা এই সর্বনাশটি ঘটিয়েছেন।”

“সর্বনাশ যে কে কীভাবে ঘটাল তা ভগবানই জানেন। কিন্তু রজনীবাবু ওরফে খোকনবাবু, ওঁর ডায়েরি যে অন্য কথা বলছে। আপনার কথার সঙ্গে তা তো মিলছে না।”

“কী লিখেছেন উনি ডায়েরিতে?”

“সে-কথা নাই-বা জানলেন?” বলে একটুক্ষণ চুপ করে বসে থেকে বললাম, “জাস্ট এ মিনিট। ছেলেটাকে একটু চা করতে বলে আসি।” বলে উঠে গিয়ে রাখহরিকে যা করতে হবে তা বুঝিয়ে দিলাম।

ও ঘাড় নেড়ে ওর কর্তব্যপালনে চলে গেল।

আমি আবার ঘরে এসে ওদের সামনে বসে বললাম, “বোসবাবুর মৃত্যুসংবাদটা আপনারা কীভাবে পেলেন?”

খোকনবাবু বললেন, “কেন, খবরের কাগজ মারফত পেয়েছি।”

“আপনি এখন থাকেন কোথায়?”

“বেনারসেই থাকি।”

“ওরে বাবা, আজকের কাগজে খবর পেয়ে আজই চলে এলেন?”

“না, না, আমি খবরটা পাই শিবকুমারের মারফত। ও-ই আমাকে ভোরবেলা ফোনে জানায়। আমি তখনই পূর্বা এক্সপ্রেস ধরে চলে আসি।”

“আজকের কাগজ তো ছ’টার পরে বেরিয়েছিল। আর বারাণসীতে পূর্বা এক্সপ্রেস ছাড়ে ভোর পাঁচটা দশে। এটা কী করে সম্ভব হল?”

“আসলে ট্রেনটা আজ এক ঘণ্টা লেট ছিল কিনা?”

“বুঝলাম। কিন্তু আজ বৃহস্পতিবার। আজ তো পূর্বা। এক্সপ্রেস বারাণসী দিয়ে আসে না।”

“তা হলে কি বলতে চান আমি মিথ্যে কথা বলছি?”

“না, না, তা কেন? আমারও ভুল হতে পারে। কিন্তু আমি যে এই ঘটনার তদন্ত করছি এ-কথা আপনাদের কে বলল?”

খোকনবাবু গদগদ হয়ে বললেন, “বাবা, কাল থেকে সবার মুখেই আপনার নাম। সবাই বলছে অম্বর চ্যাটার্জি যখন তদন্ত করছে খুনি তখন ধরা পড়বেই।”

“আপনার মুখে ফুলচন্দন পড়ুক ভাই। আজকের ভোরে মৃত্যুসংবাদ পেয়ে সুদূর বারাণসী থেকে এই সবে এখানে এসে পৌঁছলেন আপনি, অথচ কাল সকাল থেকেই এই খুনের তদন্ত আমি করছি বলে আপনি জেনে গেছেন।”

শিবকুমার বলল, “ও-কথা আমিই বলেছি ওকে।”

“আপনিও তো মশাই আজই কাগজ পড়ে জেনেছেন খবরটা। এখানে ‘কাল’ আসে কোত্থেকে?”

শিবকুমার চুপ করে গেল।

আমি খোকনবাবুকে প্রশ্ন করলাম, “আপনি কি ট্রেন থেকে নেমেই সোজা এখানে আসছেন?”

“হ্যাঁ।”

“ওরে বাবা, পূর্বা এক্সপ্রেস দেখছি আজকাল বিমানেরও আগে আসে। যাক, স্টেশন থেকে কীসে এলেন? হেলিকপ্টারে?”

“আপনি কি আমাদের বিদ্রুপ করছেন? আমরা আমাদের স্কুটারে এসেছি।”

“আপনার জিনিসপত্র?”

“কিছুই আনিনি সঙ্গে।”

“বন্ধু নিশ্চয়ই আপনাকে এখানে নিয়ে আসবার জন্য স্টেশনে অপেক্ষা করছিলেন?”

“ঠিক তাই।”

এবার একটু যেন অস্বস্তি বোধ করতে লাগল শিবকুমার। বলল, “শুনুন মি. চ্যাটার্জি, আমার বন্ধুটি সবে ট্রেন থেকে নেমেছেন। এখন ওঁর একটু বিশ্রামের প্রয়োজন। আপনার সঙ্গে পরিচয়পর্বটা সারা হয়ে গেল। আমরা কাল সকালে দেখা করব আপনার সঙ্গে। আজ তা হলে আসি, কেমন?”

“সে কী। আপনাদের জন্য চা করতে বললাম যে।”

“মাফ করবেন। আমরা কেউই চা খাই না।”

“তা হলে আমি যখন চায়ের কথা বললাম তখন আপনারা না করলেন না কেন?”

ওরা দুজনেই তখন যাওয়ার জন্য উঠে দাঁড়াল।

আমি গলার স্বর কঠিন করে বললাম, “এখন কিন্তু আপনারা যেতে পারবেন না। তার কারণ, যে-রাতে বোসবাবু খুন হন সে রাতে উনি কিছুমাত্র লিখে যেতে না পারলেও ওঁর হাতের মুঠোয় আমরা একগোছা রজনীগন্ধা পেয়েছি। তাতেই বুঝেছি রজনী নামের কারও কথা উনি মরণকালে বলতে চেয়েছিলেন। আর এখন এই ঘরেও একজন রজনী আছেন। তিনি এমন এক রজনী যিনি এক মাস আগে ওঁর সঙ্গে দেখা করে ওঁর নাড়িনক্ষত্র জেনেছেন এবং যাঁকে উনি পছন্দ করেননি। গত রাতে খুনি যখন খুন করে পালায় তখন আমাদেরই পরিচিত একজন লোক খুব কাছ থেকেই তাকে দেখে ফেলে। তারও দেওয়া বিবৃতির সঙ্গে এই রজনীর চেহারার জুতসই একটা মিল আছে। কাল রাতে খুনি পালাবার সময় একটা ভটভটি অর্থাৎ মোটরবাইক কিংবা স্কুটারে চেপে পালায়। আজ আপনারাও একটি স্কুটারে চেপেই এখানে এসেছেন।”

খোকনবাবু ও শিবকুমারের মুখ ফ্যাকাশে হয়ে গেল।

খোকনবাবু বললেন, “এর দ্বারা কি প্রমাণ হয় আমিই খুনি?”

“ইয়েস। নাউ ইউ আর আন্ডার অ্যারেস্ট।” বলতে বলতেই হাতে হাতকড়া নিয়ে ঘরে ঢুকলেন মি. ত্রিবেদী। সঙ্গে আরও পুলিশ। এমনকী সেই সুবল বাগও।

সে রজনীকে দেখেই চেঁচিয়ে উঠল, “এই, এই তো সেই লোক। একেই আমি দেখেছি কাল।”

ত্রিবেদী বললেন, “একজনকে খুনের অপরাধে এবং অন্য জনকে খুনিকে সাহায্য করার অপরাধে গ্রেফতার করা হল।”

রাখহরি তখন দূরে দাঁড়িয়ে আমার দিকে তাকিয়ে মিটিমিটি হাসছে। আমার নির্দেশে সে-ই গিয়ে পুলিশে খবর দিয়েছিল।

আমি তখন খোকনবাবুকে বললাম, “কী রজনীবাবু, এই ব্যাপারে আর কিছু আপনার বলবার আছে?”

ক্লান্ত রজনী মাথা নত করে ঘাড় নাড়লেন।

“তা হলে আপনার অপরাধ আপনি স্বীকার করছেন তো?”

রজনীকান্ত অশ্রুসজল চোখে বলল, “হ্যাঁ। আমিই খুনি।”

শিবকুমারের দু’চোখে তখন আগুন জ্বলছে।

৬ নভেম্বর ১৯১৬

অলংকরণ: সুব্রত গঙ্গোপাধ্যায়

heading1 = কৃষ্ণধাম কথা – বিমল কর

কৃষ্ণধাম কথা – বিমল কর

বাসটা ঠিক জায়গাতেই নামিয়ে দিল। রাস্তা ঘেঁষে বটগাছ। একটার গায়ে গায়ে আরেকটা। বাসস্টপের নাম ‘জোড়া বটতলা’। বৃষ্টি পড়ছে তখনও। তবে ঝিরঝিরে বৃষ্টি। আকাশে মেঘ। চেহারা দেখে মনে হয় সারা দিনেও এই বাদলা ঘুচবে না। আশপাশে গাছগাছালি, ঝোপ, জংলা লতাপাতা। একপাশে একটা ভাঙা মন্দির। অন্যপাশে, সামান্য তফাতে, কোনও এক মিশনারিদের অনাথালয়। চারদিকে পাঁচিল তোলা। ফটকটাও দেখা যায়।

বটগাছের তলায় ছাতা হাতে যশোদাজীবন দাঁড়িয়ে ছিলেন। পরনে ধুতি, মালকোঁচা মেরে পরেছেন যেন। গায়ে একরঙা শার্ট। পায়ে বর্ষা-জুতো, আজকাল বাজারে যা দেখা যায়।

কিকিরা দেখতে পেয়েছিলেন যশোদাকে।

“আমি আধঘণ্টাখানেক দাড়িয়ে আছি,” যশোদা কয়েক পা এগিয়ে এলেন। “বাসটা তা হলে পেয়েছেন। দিনটা বড় খারাপ আজ।”

কিকিরা বললেন, “কেন, সময়েই তো পৌঁছে গেলাম। ক’টা বাজে এখন? দশটার বেশি নাকি?”

“না, না, ওইরকমই হবে।… এদিককার বাস কম। গোটা তিন-চার। খারাপ হয়ে গেলে তাও কমে যায়। তার ওপর দিন বুঝে বাস চালায়। আজ দিনটা একেবারে পুরো বর্ষার মতন। আসুন—।”

কিকিরা তারাপদকে ইশারা করলেন এগিয়ে যেতে। যশোদাকে বললেন, “কত দূর যেতে হবে?”

“বেশি নয়। মিনিটবিশেক হাঁটতে হবে। রাস্তা ভাল নয়, কাঁচা। কাদায় পা ডুবে যায়…”

“ঠিক আছে চলুন। তা যশোদাবাবু, বাসটা থেকে আমরা দু’জন মাত্র নামলাম এখানে। আর তো কেউ নামল না।”

“ওইরকমই। এক-আধজনই নামে এখানে। হাটের দিনে অবশ্য ভিড় হয়। ওই ওপাশে মঙ্গলঘাটা বলে একটা জায়গায় হাট বসে রবিবার। পাইকাররা আসে। অন্যদিন ভোঁ-ভা।”

“অনাথালয়টা কাদের?”

“মিশনারি সাহেব বাবুদের পয়সায় তৈরি। শুনেছি কোন এক নামকরা বিদেশি মেমসাহেব এদিকে একবার বেড়াতে এসে টাকা-পয়সার ব্যবস্থা। করে দিয়ে গিয়েছিলেন। অন্যরাও টাকা দেয়। ওদের নিজেদের একটা পুরনো জিপগাড়ি আছে। কাজেকর্মে বাইরে যায়।”

কিকিরারা হাঁটতে শুরু করেছিলেন। কাঁচা রাস্তা। হাত-কয়েক চওড়া মাত্র। জল কাদায় পা রাখা দায়। মাঝে মাঝে ইটের টুকরো, ভাঙা পাথরের চাঁই ফেলা রয়েছে। দু’পাশে নিচু জমি। কোথাও কোথাও আধখাপচাভাবে চাষ হয়েছে, কোথাও সবজি বাগান, ছোট একটা নার্সারিও চোখে পড়ল।

তারাপদ তেমন খুশি হচ্ছিল না। কিকিরা দিন দিন যেন ছেলেমানুষ হয়ে যাচ্ছেন। কোথাকার কে হীরালাল বলে এক ভদ্রলোক দিন চার-পাঁচ হল তাঁর বাগান থেকে উধাও। ভদ্রলোক নাকি বড়সড় কারবারি, কলকাতা শহরে তিনটে আর হাওড়ায় একটা কাপড়ের দোকান। ছোটখাটো দোকান নয়। মস্ত দোকান। বেশ নামডাক আছে দোকানগুলোর, হাজার হাজার টাকার কারবার করেন। তা করুন কারবার, ভাল কথা। তা ওই ভদ্রলোক— হীরালালবাবু— বছর তিন-চার আগে এদিকে অনেকটা জমি কিনে তাঁর শখের ‘কৃষ্ণধাম’ বলে একটা বাগানবাড়ি তৈরি করিয়েছিলেন। বাগানবাড়ি বলতে ঠিক যা বোঝায়— তেমন বাড়ি অবশ্য নয়। একটা ছোট বাড়ি, আর আশপাশে বাগান— ফলফুলুরির। লোকজন রেখেছিলেন নিজের পছন্দ মতন। প্রত্যেক হপ্তায় শুক্রবারে হীরালাল তাঁর কৃষ্ণধামে চলে আসতেন। থাকতেন সোমবার পর্যন্ত। ওঁর স্ত্রী বিগত। সংসারে ছেলেমেয়েরা আছে। তাদের বয়েসও কম হল না। বাবার ব্যাবসা ছেলেরাই দেখে। হীরালালবাবু নিজে ব্যাবসাপত্র থেকে ধীরে ধীরে সরে এসেছেন। তবু তিনি থাকা মানে মাথার ওপর ছাতা থাকা। ইদানীং ভদ্রলোক কেমন যেন হয়ে যাচ্ছিলেন। উদাস, নিস্পৃহ। তিনি কোনও ব্যাপারেই মন বা নজর দিতে চাইতেন না। একেই বোধহয় বলে বৃদ্ধ বয়সের সংসার বৈরাগ্য।

গত শুক্রবার হীরালাল যথারীতি তাঁর কৃষ্ণধামে চলে আসেন। সঙ্গে যশোদা। যশোদা হীরালালের নিত্যসঙ্গী। বন্ধু নয়, কর্মচারী। হীরালালের যৌবনকাল থেকে পাশে পাশে আছেন। দুঃখের দিনের সঙ্গীকে সুখের দিনেও ছাড়েননি হীরালাল। সম্পর্কটা প্রায় বন্ধুর মতন হয়ে উঠেছিল। লোকে জানে, যশোদা হলেন হীরালালের ম্যানেজার এবং বিশ্বস্ত বান্ধব।

গত শনিবার বিকেল থেকে হীরালালকে কৃষ্ণধামে পাওয়া যাচ্ছে না। পাওয়া যাচ্ছে না— সে অন্য কথা। কিন্তু হীরালালের হাতে লেখা যে তিনটি চিরকুট পাওয়া গিয়েছে সেটাই মারাত্মক।

চিরকুটগুলো পড়লে ধাঁধা লেগে যায়। মনে হয়:

(১) হীরালাল আত্মহত্যা করার কথা ভাবছিলেন,

(২) আত্মহত্যা করার সিদ্ধান্ত তিনি নেন সম্প্রতি,

(৩) সিদ্ধান্ত নেওয়ার পর হীরালাল আত্মহত্যা করতে যাচ্ছেন বলে একটা চিরকুট লিখে রেখে উধাও হয়ে গিয়েছেন।

শনিবার বেলার দিকে হীরালাল যশোদাকে একটা কাজে পাঠিয়েছিলেন। কাজটা মোটেই জরুরি নয়। মাইল চারেক দূরে ‘বৈকুণ্ঠ নার্সারি’-তে গিয়ে খোঁজ করতে হবে তারা সত্যি সত্যি নার্সারি বিক্রি করার কথা ভাবছে কি না! যদি বিক্রি করাই ঠিক করে থাকে— তবে জমি-জায়গা নার্সারি সমেত দরদাম কী পড়তে পারে!

যশোদা যেতে চাননি। কী হবে নার্সারিতে, বা জমিজায়গায়! ঈশ্বরের কৃপায় বড়বাবু— মানে হীরালালের তো কম সম্পদ নেই; তা হলে অযথা আর সম্পত্তি বাড়ানো কেন? তা ছাড়া একটা পড়তি নার্সারি সম্পত্তি হিসেবেও কেনার কোনও মানে হয় না। আপত্তি সত্ত্বেও যেতে হয় যশোদাকে; হাজার হোক বড়বাবুর হুকুম।

মেঠো রাস্তায় সাইকেল চালিয়ে যশোদা বৈকুণ্ঠ নার্সারিতে গিয়েছিলেন। ফিরতে ফিরতে বিকেল। ফিরে এসে আর বড়বাবুকে দেখেননি।

আশপাশে কোথাও আছেন ভেবে যশোদাও আর হীরালালের খোঁজ করেননি তখন। যশোদারও বয়েস হয়েছে; যাওয়া-আসায় আট মাইল। তাও মেঠো পথে। সাইকেল চালাবার ধকল সামলে যশোদা যখন খানিকটা সামলে নিয়েছেন নিজেকে, তখন বড়বাবুর খোঁজ করলেন। ভাদ্রমাসের বিকেল ততক্ষণে মরে গিয়ে অন্ধকার নেমে এসেছে। এখানে ইলেকট্রিক নেই। কেরোসিনের বাতিতেই কাজ চালাতে হয়। মাঝে মাঝে বড়বাবুর খেয়ালে কৃষ্ণধামের বারান্দায় একটা ছোট পেট্রমাক্স বাতি জ্বালানো হয়। চতুর্দিক ফাঁকা, যেদিকে তাকাও মাঠ আর গাছপালা আর অন্ধকার। ওর মধ্যে পেট্রম্যাক্স বাতিটা যেন আকাশের তারার মতন দেখায়। অবশ্য জ্যোৎস্নার দিনে বাতি জ্বালানো হয় না বাইরে। তখন অঢেল জ্যোৎস্না আর জোনাকির নৃত্যই যেন কৃষ্ণধামকে ঘিরে থাকে।

সন্ধের মুখেও হীরালালকে দেখতে না পেয়ে যশোদা দুশ্চিন্তায় পড়ে গেলেন। কাজের লোক তিনজন। একজন রান্নাবান্না নিয়ে থাকে, অন্যজন ঘরদোর সাফসুফ রাখে। তৃতীয়জনের কাজ হল জল তোলা আর চৌকিদারি। বাড়তি দু’জন মালি আসে হপ্তায় তিনদিন। তারা বিকেল বিকেল চলে যায়।

কাজের লোকরা বলতে পারল না বড়বাবু কোথায় গিয়েছেন। তাঁকে বিকেলের পরে তারা দেখেছে। তারপর আর দেখেনি।

যশোদা তখন হীরালালের শোয়ার ঘরে খোঁজ করতে আসেন। এসে দেখেন বিছানার ওপর তিনটুকরো কাগজ রাখা। প্রত্যেকটি কাগজের ওপর ভারী কিছু চাপা দেওয়া— যেন না বাতাসে উড়ে যায় কাগজগুলো।

কাগজের লেখাগুলো পড়েই যশোদার মাথা ঘুরে যায়। তিনি বিশ্বাস করতেও পারেননি। তারপর খোঁজ খোঁজ পড়ে যায় আবার। এবং যশোদা নিজে বাড়ির কাজের তিনটে লোককে নিয়ে মাঠেঘাটেও খুঁজে বেড়াতে শুরু করেন বড়বাবুকে। আত্মহত্যা করুন আর না করুন, কোথাও হয়তো পড়ে আছেন মাথা ঘুরে গিয়ে অজ্ঞান হয়ে, সাপেখোপেও কামড়াতে পারে।

লণ্ঠন আর টর্চ নিয়ে ঘন্টাখানেকের বেশি খোঁজ চলল। রাত্রে আর কত খোঁজ করা যায়। এদিকে কলকাতা যাওয়ার শেষ বাস চলে গিয়েছে সোওয়া সাতটা নাগাদ। কলকাতায় যাওয়ারও উপায় নেই।

রাতটা উদ্বেগে আর দুর্ভাবনায় কাটিয়ে পরের দিন যশোদা ছুটলেন কলকাতায়। বড়বাবুর বাড়ি বাগবাজারে। তেতলা বাড়ি। ছেলেরা সকলেই একসঙ্গে থাকে। বৃহৎ একান্নবর্তী পরিবার।

বড়বাবুর বড় ছেলে বড়দা— মানে কানাইলাল। মেজো ছেলে শ্যামলাল। তিনি হলেন মেজদা। ছোটর নাম কুমারলাল। বড়দা এখন বেনারসে, পুজোর মরসুমে কাশীর চকপট্টি আর তাঁত-মহল্লায় ঘুরে বেড়াচ্ছেন ব্যাবসার কাজে। এখন থেকে না ব্যবস্থা করে রাখলে বিয়ের মরসুমে মনের মতন বেনারসি পাবেন না। তা ছাড়া আজকাল সুতি কাপড়েও বেনারসি ধরনের কাজ হয় কাশীতে। মালের অর্ডার দিয়ে দু’-একদিনের মধ্যেই ফিরবেন। তাঁকে হুট করে এ-সময় একটা দুঃসংবাদ দেওয়া যায় না। আর না-জেনে না-দেখে— কেমন করে বড়দাকে খবর দেওয়া যায় যে, বাবা আত্মহত্যা করেছেন, তুমি পত্রপাঠ ফিরে এসো।

মেজো শ্যামলাল স্বভাবে ভিতু আর সাবধানী। তার মোটেই ইচ্ছে নয়, ব্যাপারটা নিয়ে হুট করে থানাপুলিশ করা। বাবা যদি আত্মহত্যা না করে থাকে— আর থানা-পুলিশ করতে ছোটে বাড়ির লোকে— তবে ভবিষ্যতে বিরাট একটা গোলমাল হবে। আত্মহত্যা করতে চলেছি— এই ব্যাপারটা পুলিশকে জানালেও সেটা বিশ্রী অপরাধ বলে গণ্য হবে। আইনের কত না ফ্যাকড়া।

কুমারলাল এখন ছুটেছে বর্ধমান, আসানসোল, কালনা— যেখানে যেখানে জ্ঞাতি, গোষ্ঠী আছে। তাদের— সকলের কাছে গিয়ে বাবার খোঁজ নিতে। মানুষ বুড়ো হলে ভীমরতি ধরে। বাবারও যে ধরেনি কে বলবে।

শ্যামলালের সঙ্গে পরামর্শ করে যশোদা এসে ধরেছিলেন কিকিরাকে। রায়বাবুর সঙ্গে মোটামুটি একটা পরিচয় ছিল যশোদার। অনেককাল আগে একই পাড়ায় থাকতেন দু’জনে।

কিকিরা মন দিয়ে সব শুনেছিলেন ঘটনাটা। কৌতুক এবং কৌতূহল— দুই-ই বোধ করছিলেন। শেষমেশ রাজিও হয়ে গেলেন।

মাথায় ছাতা। গায়ে রেনকোট। মাঠঘাট, জলকাদা ভেঙে, মাঝে মাঝে বুনো ঝোপ সরিয়ে কিকিরারা শেষ পর্যন্ত কৃষ্ণধামে পৌঁছে গেলেন।

দূর থেকে ভাল করে বোঝা যায় না, আন্দাজ করা চলে। তার ওপর বৃষ্টির বিরাম নেই। কাছে এসে বোঝা গেল, কৃষ্ণধামের কম্পাউন্ড-ওয়াল তেমন উঁচু নয়, হাত তিনেক হবে। তার ওপর অবশ্য ছোট ছোট লোহার খুঁটি জড়িয়ে তারকাঁটা লাগানো। গাছপালাই নজরে পড়ে বেশি, সামনের দিকে। বড় বড় গাছও রয়েছে অনেক: আম, জাম, পেয়ারা। পেছন দিকে কৃষ্ণধাম। বাড়িটা বড় নয়। ছোট দেড়তলার মতন লাগে তফাত থেকে দেখলে। বাড়ির ছাঁদ অনেকটা মন্দিরের মতন। মানে নকশাটা মন্দির ধরনের। আশপাশে ফুলগাছ, সরু সরু পথ, মোরাম আর নুড়ি পাথর বিছানো পথ।

ভালই লাগে দেখতে।

তারাপদ বলল, “কিকিরা সার, আপনি বললেন বর্ষায় একটু ‘ফিশিং’ করতে যাবেন। এই আপনার ফিশিং?”

কিকিরা বললেন, “দ্যাখো তারাবাবু, আমি অনেক কিছু জানি; তার চেয়েও বেশি হল যা জানি না। পৃথিবীর একভাগ স্থল, তিনভাগ জল। আমার ব্রেনেরও সেই অবস্থা, সার বস্তু ওয়ান পার্ট ওনলি! ফিশিংটা আমার শেখা হয়নি বাপু। ছিপ আমি দেখেছি; মাছ ধরতেও দেখেছি তাদের। কিন্তু জীবনে কখনও ছিপ ধরিনি।… তা সে যাই হোক, তোমাকে আমি এই ফিশিংয়ের ব্যাপারটা বলেছি আগেই।”

“তা অবশ্য বলেছেন।”

“তবে?”

“ব্যাপারটা আমার কাছে বাজে বলে মনে হচ্ছে। এই বৃষ্টিবাদলায় কেউ এমন অজ গাঁয়ে আসে! চাঁদু বেঁচে গিয়েছে।”

“বেঁচে গেল, কিন্তু মজাটা জানতে পারল না। চাঁদু কথায় কথায় বাড়ি ছোটে কেন বলতে পারো?”

“ও বোধহয় হাসপাতালের চাকরি ছেড়ে দেবে। বাড়ি গিয়ে প্রাইভেট প্র্যাকটিস নিয়ে বসবে।”

“পারবে?”

“পারবে। মন বসাতে পারলে। চাঁদু দারুণ ছেলে। তবে কিকিরা, চাঁদু কলকাতা ছেড়ে চলে গেলে আমি মরে যাব। ও আমার বন্ধু, ভাই, গার্জেন…”

কিকিরা হেসে বললেন, “তুমি এক কাজ করো।”

তারাপদ তাকিয়ে থাকল।

কিকিরা মজার গলায় বললেন, “কম্পাউন্ডারিটা শিখে নাও। চাদুর ‘কম্প’ হয়ে পাশে পাশে থাকতে পারবে।”

তারাপদ হেসে ফেলল। বলল, “তা ঠিক।… তবে আমি একটা চিরকুট রেখে এসেছি চাঁদুর কোয়ার্টারে। কাল পরশু ফিরলেই জানতে পারবে।”

॥ ২ ॥

হাত-পা ধুয়ে ভিজে পোশাক পালটে কিকিরারা চা খেতে বসলেন। বেলা প্রায় এগারোটা। বৃষ্টি ধরে রয়েছে, তবে আবার নামবে।

চা খেতে খেতে কিকিরা যশোদাকে বললেন, “কই, সেই কাগজগুলো দিন, দেখি।”

যশোদা আগেই নিয়ে এসেছেন কাগজের চিরকুটগুলো। জামার পকেটেই ছিল। এগিয়ে দিলেন।

কিকিরা হাত বাড়িয়ে নিলেন কাগজগুলো। দেখলেন একবার। একই ধরনের কাগজ। এক্সারসাইজ খাতার সাদা পাতা। লেখার কালি-কলমও এক। হীরালালের হাতের লেখা চলনসই।

যশোদা বললেন, “পর পর গুছানো আছে। ওপরেরটা প্রথম…।”

কিকিরা লেখাটা পড়লেন মনে মনে। “আমার বয়েস আটষট্টি হইয়া গিয়াছে। দেশ ছাড়া হইয়া যখন আসি, উনিশ-কুড়ি বয়েস ছিল। লেখাপড়া ঠিকঠাক শেখা হইয়া উঠে নাই। পাঁচ ঘাটের জল খাইয়া কাটা কাপড়ের ব্যাবসা শুরু করি। তাহার পর কাপড়ের গাঁঠরি পিঠে করিয়া বাড়ি বাড়ি তাঁতের শাড়ি বিক্রি করিতাম। পরিশ্রম অনেক করিয়াছি। অবশেষে শ্যামবাজারে একটি কাপড়ের দোকান দিতে পারি। ঈশ্বরের কৃপায় ইহা সম্ভব হইয়াছিল। সৎভাবে ব্যাবসা করিয়াছি। ভাগ্যও সহায় হইয়াছে। ক্রমে ক্রমে আমাদের ব্যাবসা বাড়িল। তিন-তিনটি দোকান দিলাম। এখন তো অভাব অনটন কিছুই আর নাই। ছেলেরাও দাঁড়াইয়া গিয়াছে। আমার মনে কিন্তু সুখ নাই। অনর্থক আর বাঁচিতে ইচ্ছা করে না। শ্রীকৃষ্ণচরণে শরণ লইতে ইচ্ছা করে।”

লেখাটা বার দুই-তিন পড়ে কাগজটা তারাপদকে পড়তে দিলেন কিকিরা।

দ্বিতীয় চিঠিটা ছোট। তাতে লেখা: “অনেক ভাবিয়া দেখিলাম, এবার সংসার হইতে বিদায় লওয়াই আমার উচিত। বাঁচিয়া থাকিলে না জানি কত অধর্ম অন্যায় দেখিতে হইবে। মহাভারতে পড়িয়াছি, স্বয়ং মহাজ্ঞানী ভীষ্মও নিজের ইচ্ছামৃত্যুর জন্য অনুতাপ করিতেন। ভাবিতেন, উহা যেন অভিশাপ। আমি সামান্য মানুষ। আমার আর কতটুকু ক্ষমতা। আমি মনঃস্থির করিয়া ফেলিয়াছি। আমার যাওয়া আর কে আটকায়।”

চিঠিটা তারাপদকে পড়তে দিলেন কিকিরা। শেষ টুকরোটা হাতে নিয়ে যশোদাকে বললেন, “এইটেই শেষ?”

“আজ্ঞে হ্যাঁ।”

চিঠিটা খুবই ছোট। কয়েকটি মাত্র কথা। “আমি শেষ যাত্রায় চলিলাম। স্বেচ্ছায়। আমার পরিণতির জন্য কাহাকেও আমি দায়ী করি না। ঈশ্বর উহাদের মঙ্গল করুন।”

বার দুই-তিন শেষ চিঠিটা পড়ে কিকিরা কাগজের টুকরোটা তারাপদকে এগিয়ে দিলেন।

সামান্য চুপচাপ। পকেট থেকে কিকিরা চুরুট বার করলেন। সরু আঙুলের মতন চুরুট। দেশলাইটা স্যাঁতসেঁতে হয়ে গিয়েছে। চুরুট ধরাতে দশ বারোটা কাঠি নষ্ট হল।

“যশোদাবাবু?”

“বলুন?”

“চিঠি তিনটের হাতের লেখা তো একই লোকের মনে হচ্ছে। হীরালালবাবুর। চিঠির শেষে নামও লিখেছেন, হীরালাল দাশ। আপনি কী বলেন?”

“হাতের লেখা বড়বাবুরই।”

“নকল নয় তো?”

“আজ্ঞে না।”

“কালির রং, কলমও একই বলে মনে হচ্ছে।”

“ঠিকই বলেছেন। আমিও কোনও তফাত দেখিনি।”

কিকিরা এবার তারাপদর দিকে তাকালেন। বললেন, “তারা, তুমি একটা জিনিস নজর করে দেখেছ? চিঠিতে কাটাকুটি বোধহয় মাত্র দু’-তিন জায়গায়। হাতের লেখা স্পষ্ট। কোথাও হাত কাঁপেনি, এলোমেলো হয়নি লেখা। দেখেছ?”

তারাপদ দেখল। মাথা হেলিয়ে বলল, “হ্যাঁ— কথাটা ঠিকই।”।

কিকিরা বললেন, “একজন লোক যখন সুইসাইড নোটের মতন চিঠি লেখে— তখন তার মাথা কতটা ঠান্ডা হতে পারে? তার কোথাও একটু আবেগ থাকবে না, দুঃখ থাকবে না? তোমার কী মনে হয়?”

“থাকা বোধহয় উচিত।”

“বেশ, উচিত বাদ দিলাম। হয়তো হীরালালবাবুর মাথা বেজায় ঠান্ডা ছিল। স্ট্রং নার্ভ। তিনি বেশ গুছিয়ে নিজের কথাগুলো লিখেছেন। মনে মনে মকশও করে থাকতে পারেন। কিন্তু আমার যে ধোঁকা লাগছে হে!” বলে কিকিরা যশোদার দিকে তাকালেন। “যশোদাবাবু, আপনাকে খোলাখুলি ক’টা কথা জিজ্ঞেস করি। যা জানেন বলবেন, কথা লুকোবেন না।”

“লুকোব কেন! বলুন।”

“হীরালালবাবুর সঙ্গে আপনি অনেকদিন ধরে আছেন, আমি জানি। তবু ঠিক কত বছর রয়েছেন জানা নেই।”

“আঠাশ-তিরিশ বছর। বড়বাবু যখন শ্যামবাজারে তাঁর প্রথম দোকান করেন তখন থেকেই আমি তার কর্মচারী। বাবু, আমি আর বিনোদ বলে একটা ছেলে দোকান দেখতাম।”

“দ্বিতীয় দোকানটা কবে হয়?”

“পাক্কা দশ বছর পরে। কলেজ স্ট্রিট মার্কেটে।”

“তৃতীয়টা?”

“ভবানীপুরে। সেটা হয়েছিল মেজদার বিয়ের আগে।”

“আর হাওড়ার দোকান?”

“ওটা তেমন পুরনো নয়। বছর পাঁচ-সাত আগে হয়েছে।”

“দোকানগুলোর মালিকানা?”

“আগে সবই বড়বাবুর ছিল। পরে তিনি ভাগ করে দেন। আদি দোকান পায় বড়দা, কলেজ স্ট্রিটের দোকান দেওয়া হয় মেজদাকে। ভবানীপুরের দোকানের মালিকানা ছোড়দার।”

“আর হাওড়ার দোকান?”

“ওটা বড়বাবু অন্যরকম ব্যবস্থা করেন। তাঁর শ্যালক ও শ্যালকের ছেলেদের লিখে দেন। অবশ্য ওই দোকানটায় শালাবাবুদেরও টাকা খাটত।”

“আপনার মনিবই বলুন আর বড়বাবুই বলুন— মানুষ কেমন ছিলেন?”

“বাবু বড় ভাল লোক ছিলেন। সাদামাঠা, সরল। সৎ মানুষ। ব্যাবসাদার হলেও তিনি শুধু লাভের দিকে চোখ রাখতেন না। বরং দশ পয়সার জায়গায় আট পয়সা লাভেই সন্তুষ্ট থাকতেন। ঠাকুর দেবতায় অগাধ ভক্তি ছিল। বউ ঠাকুরন গত হওয়ার পর পুরোপুরি নিরামিষ আহার করতেন। আর গত তিন-চার বছর দোকানের ব্যাপারে মাথা ঘামাতেন না বিশেষ। বাড়ির কাছে বলে শ্যামবাজারের আদি দোকানটায় সন্ধের মুখে এক-আধ ঘণ্টা বসতেন। পুরনো লোকজন এলে কথাবার্তা বলতেন সুখদুঃখের।”

কিকিরা চুরুট টানতে টানতে মাথা নেড়ে যাচ্ছিলেন।

তারাপদ হঠাৎ কিকিরাকে বললেন, “সার, ছেলেদের সঙ্গে মন কষাকষি হয়নি তো? বুড়োমানুষ, কোনও ব্যাপারে মান-অভিমান হতে পারে।”

যশোদাই জবাব দিলেন। বললেন, “না, তেমন কিছু নয়। তবে বড়দা শ্যামবাজারের দোকানটা বাড়িয়ে নিয়েছিল। পাশের একটা ছোট হোসিয়ারি দোকান কিনে নেয়। আর আজকাল যা ফ্যাশান, দোকানটা হাল কায়দায় সাজিয়ে— ঠান্ডা-মেশিন চালু করে দোকানে। বড়বাবুর এটা পছন্দ হয়নি। তিনি সাবেকি মানুষ, নিজের হাতে গড়া দোকান, অত ঝকমকি তিনি মেনে নিতে পারেননি।”

“ও! তা এ নিয়ে ছেলের সঙ্গে মন কষাকষি হয়েছিল?”

“না। বড়বাবু চুপ করেই থাকতেন। মুখে কিছুই বলেননি। মনে লেগেছিল।”

“দোকান সাজানোর পর বিক্রিবাটা কমেছিল, না, বেড়েছিল?”

“বেড়েছিল।”

“তবে আর কী। অন্য দোকানগুলোর বেলায় কী হয়েছিল?”

“না, সেগুলো আগের মতনই ছিল।”

“কেমন চলত?”

“খারাপ নয়। মেজদার কলেজ স্ট্রিটের দোকানে তিন-চার মাস খুব বেচাকেনা হত— এই পুজোর টাইমে। ভবানীপুরের দোকানও ভাল চলত। ছোড়দা তার দোকানে রেডিমেড পোশাক রাখত। বাচ্চাদেরই বেশি।”

“আর হাওড়ার দোকান?”

“আজ্ঞে, ওটা আজকাল ভাল চলত না। তবে দোকানটা তো বড়বাবু শালাবাবুকে দান করেছিলেন। কাজেই ওটা হীরালাল দাশ অ্যান্ড সন্সের মধ্যে পড়ে না।”

বেলা হয়ে আসছিল। আবার বৃষ্টি নামল।

কিকিরা বললেন, “যশোদাবাবু, এখন থাক। এবার স্নান-খাওয়া সেরে নিই। দুপুরে একটু জিরিয়ে, বিকেলে কৃষ্ণধামের ঘরদোর দেখা যাবে। চোখে সব দেখে নেওয়া ভাল। আজ আমরা কিন্তু রাত্তিরেও আছি এখানে। মনে আছে তো?”

যশোদা বললেন, “ও-কথা কেন বলছেন। আপনাদের জন্যে সবরকম ব্যবস্থা করা আছে। যতদিন খুশি থাকতে পারেন।”

চুরুট নিভে গিয়েছিল কিকিরার। সেঁতিয়ে গিয়েছে। তারাপদর কাছে একটা সিগারেট চাইলেন কিকিরা।

সিগারেট ধরাতে ধরাতে হঠাৎ যশোদাকে বললেন, “আপনার বড়বাবু পান-তামাক খেতেন না?”

“আজ্ঞে না। ওঁর কোনও নেশা ছিল না। দু’বেলা দু’পেয়ালা চা খেতেন মাত্র। আর গলা খুসখুস করে কাশি আসত বলে লবঙ্গ মুখে রাখতেন বেশিরভাগ সময়। বড়বাজার থেকে বাবুর জন্যে বাছাই করা ভাল লবঙ্গ আসত। আমিই আনতাম।”

“চলুন ওঠা যাক।” কিকিরা উঠে পড়লেন।

॥ ৩ ॥

বিকেলে কৃষ্ণধামের ঘরগুলো দেখলেন কিকিরারা। নীচের তলায় চার-পাঁচটি ঘর। মাঝারি মাপের। রান্না-খাওয়ার ব্যবস্থা সামান্য তফাতে, এক পাশে। বারান্দা প্রায় চারপাশেই। বারান্দার তলায় লতাপাতা আর ফুলগাছের ঝোপ। হাসনুহানা, টগর, বেল— আরও কত। ঘরগুলো পাকাপোক্তভাবে তৈরি। তবে বাহুল্য নেই, বিলাসিতা নেই। একটা ঘরে দু’আলমারি ধর্মগ্রন্থ। দেওয়ালে দুর্গা, কালী, শ্রীকৃষ্ণ আর শ্রীগৌরাঙ্গর পট। সরল সাধাসিধে ঘরদোর। কিন্তু বেশ লাগে।

শেষে হীরালালের শোয়ার ঘরে এলেন কিকিরারা। অবাকই হলেন ঘরটি দেখে। আসবাব যৎসামান্য। একটি পুরনো পালঙ্ক, ড্রয়ার একটি, কাঠের আলমারি, আলনা। দুটি মাত্র চেয়ার। টেবিল নেই। ঘরে চারটি জানলা। কাঠের পাল্লা, গ্রিলও রয়েছে।

যশোদা পালঙ্কটি দেখিয়ে বললেন, “চিঠির টুকরো তিনটি এই বিছানার ওপরেই ছিল।”

কিকিরা আর তারাপদ নজর করে ঘর দেখছিলেন।

কিকিরা বললেন, “যশোদাবাবু, অনেককাল আগে আপনার সঙ্গে দোকানে বেড়াতে গিয়ে একবার হীরালালবাবুকে দেখেছিলাম। চেহারাটি ঠিক মনে নেই। বেঁটে রোগা মতন ভদ্রলোক না?”

“আজ্ঞে বেঁটে ঠিক নয়, তবে মাথায় খাটো। গায়ের রং ছিল ধবধবে। মাথায় চুল অল্প। ইদানীং সবই পেকে সাদা হয়ে গিয়েছিল।”

“সাজপোশাকও সাধারণ ছিল, না?”

“ধুতি-পাঞ্জাবি। গায়ে ফতুয়া পরতেন। গেঞ্জি কখনও পরেননি। চামড়ার জুতোও পায়ে দিতে পারতেন না।”

“কেন?”

“পায়ে অনেক কড়া ছিল। ওষুধ বিষুধ করেছেন। কাটিয়েছেন। আবার গজিয়ে যেত। ক্যাম্বিসের পা-ঢাকা জুতো পরতেন।”

“একটা হারমোনিয়াম দেখছি যে মশাই?”

যশোদা বললেন, “এখানে থাকলে নিজের মনে একটু গান গাইতেন। রামপ্রসাদ গানই বেশি।”

তারাপদ বলল, “ধার্মিক মানুষ।”

“তা ঠিকই। অমন মানুষ কেন যে…”

কথা থামিয়ে কিকিরা বললেন, “চলুন, এবার ওপরে যাওয়া যাক।”

সিঁড়ি দিয়ে ওপরে উঠলে দক্ষিণ দিকে দুটি ঘর। উত্তরে ঘর নেই, ফাঁকা ছাদ। বাড়িটাকে তাই দোতলা না বলে দেড়তলা বলাই ভাল। আকাশে মেঘ রয়েছে। তবে ছেঁড়া ছেঁড়া। বৃষ্টি আপাতত বন্ধ। আলো মরে এসেছে। টুকরো মেঘগুলো জমে গেলেই আবার অন্ধকার হয়ে যাবে।

যশোদা বললেন, “আসুন, ঘর দুটো দেখুন।”

কিকিরারা এগিয়ে গেলেন। পাশাপাশি দুটি ঘর। একটি একেবারে ফাঁকা। মাটিতে একপাশে একটি কার্পেট পাতা। দেওয়ালে মস্ত বড় এক শ্রীগৌরাঙ্গর পট।

যশোদা বললেন, “এটিতে বড়বাবু কখনও কখনও কীর্তনগানের আসর বসাতেন। বরানগর থেকে বাণীবাবু আসতেন কীর্তন গাইতে। তাঁর দলবল থাকত। আর আমরা থাকতাম। আশপাশের দু’-পাঁচজন।”

কিকিরা দেখলেন ঘরটা। পরিচ্ছন্ন। হীরালাল নেই, তবু ঘরটি যে ঝাঁট পড়েছে, মোছা হয়েছে— বুঝতে কষ্ট হয় না।

পাশের ঘরটি হীরালালের ঠাকুঘর। একপাশে উঁচু বেদি। বেদির ওপর সাদা মার্বেল পাথরের স্ল্যাব। মাঝখানে রাধাকৃষ্ণ বিগ্রহ। কালো পাথরের। আন্দাজে মনে হয়, হাত দুই উঁচু বিগ্রহ। দেখতে সুন্দর। চিৎপুরের পাথর বাজারে যা বিক্রি হয়— সেরকম মামুলি জিনিস নয়। বিগ্রহের দু’পাশে দুটি লম্বা বাতিদান। পেতলের। ঝকঝক করছে। ঘরের ঘোলাটে আলোতেও সেটা চোখে পড়ে। বেদির তিন পাশে গ্লাস ফাইবার, ধোঁয়া রঙের; সামনের দিকটা খোলা। বেদির তলায় দু’ধাপ সিঁড়ি। সিঁড়ির ধারগুলো আলপনার নকশায় রং করা। দেওয়ালের একটি পাশে দেওয়াল-তাক, কাচের পাল্লা, ভেতরে কয়েকটা রুপোর বাসন, বাটি, চন্দন কাঠ, আরতির পঞ্চপ্রদীপ— এইরকম কত কী। আর গোল গোল কাচের শিশি। শিশির মধ্যে বাতাসা, কিশমিশ, শুকনো খেজুর, মিছরি। একটা শিশিতে লবঙ্গও রয়েছে। শিশিটা কাত হয়ে গিয়েছে একপাশে।

যশোদা বললেন, “এসব ঠাকুরের।”

“বোঝাই যায়।… আচ্ছা যশোদাবাবু, ওই ফাইবার গ্লাসগুলো লাগানো হয়েছিল কেন?”

“ঠাকুরের গায়ে ধুলোময়লা যাতে না পড়ে।”

“ও!” বলে কিকিরা মাথার ওপর তাকালেন, তারপর তারাপদকে বললেন, “দেখেছ?”

তারাপদ আগেই দেখেছে। এই ঘরের ছাদের ধাঁচটা যেন মন্দিরের চূড়োর মতন।

“চলুন বাইরে যাই,” কিকিরা বললেন।

বাইরে, ঠাকুরঘরের পেছনের আর পাশের খানিকটা লোহার রেলিং দিয়ে ঘেরা। গ্রিলের রেলিং। হাতকয়েক চওড়া ফাঁকা বারান্দা। ব্যালকনি মতন। ঠাকুরঘরের পেছন দিকের ব্যালকনি থেকে একটা ঘোরানো লোহার সিঁড়ি নীচে নেমে গিয়েছে। সিঁড়িটা শেষ হয়েছে যেখানে তার চারপাশে কলাঝোপ আর পাতকুয়া। কলাঝোপ যথেষ্ট ঘন। তার ওপর বর্ষায় পাতাগুলো যেন বিস্তর বেড়ে উঠেছে। ঝোপ ছাড়ালেই একটা জাম গাছ। জাম গাছের ওপাশে ঢালু জমি। বাঁশঝোপ। তারপর কৃষ্ণধামের পেছন দিকের পাঁচিল।

কিকিরা মন দিয়ে দেখছিলেন।

তারাপদও নজর করে দেখছিল আশপাশ।

কিকিরা বললেন, “যশোদাবাবু, এই সিঁড়িটা দিয়ে নেমে গেলেই কলাঝোপ?”

“আজ্ঞে।”

“কুয়োর জল কেমন?”

“ভাল।”

“একটাই কুয়ো নাকি?”

“না, আরও একটা আছে। গোয়ালঘরের দিকে।”

তারাপদ কী বলতে যাচ্ছিল তার আগেই কিকিরা পায়ের তলা থেকে কী যেন কুড়িয়ে নেওয়ার জন্যে ঝুঁকে পড়লেন। কাচের টুকরো। পায়ে লাগতে পারত। টুকরোটা তুলে নিতে গিয়ে কিকিরার চোখে পড়ল, কয়েকটা লবঙ্গ ছড়িয়ে আছে। বৃষ্টিতে ভিজে একেবারে অন্যরকম দেখায়।

লবঙ্গগুলো তুলে নিলেন কিকিরা। তারপর চোখের ইশারায় তারাপদকে কিছু বললেন।

তারাপদ বুঝতে পারল।

কিকিরা যশোদাকে নিয়ে অন্যপাশে সরে গেলেন। তারাপদ লোহার সিঁড়ি বরাবর কী যেন খুঁজতে লাগল হেঁট হয়ে।

অন্যপাশে সরে গিয়ে কিকিরা যশোদাকে বললেন, “আপনি হীরালালবাবুর সবচেয়ে বিশ্বস্ত লোক। উনি যে এরকম একটা কাজ করতে পারেন— আপনাকে আভাসমাত্র দেননি।”

“না।”

“আপনিও বুঝতে পারেননি?”

“না। শুধু বুঝতে পেরেছিলাম উনি মনে। মনে কেমন যেন ভেঙে পড়েছেন। কথায়বার্তায় আফসোস। দুঃখ করতেন।”

“কীসের আফসোস?”

যশোদাজীবন ইতস্তত করছিলেন; শেষে বললেন, “সেভাবে সরাসরি আমায় কিছু বলেননি। বোধহয় বলতে চাইতেন, পারতেন না। তবে বুঝতে পারতাম, তিনি যা চান না, ভাবতেও পারেন না— এমন একটা ব্যাপার বাড়ির মধ্যে কোথাও হচ্ছে।”

কিকিরা নজর করে দেখলেন যশোদাকে। মনে হল, হীরালালের এই বিশ্বস্ত বন্ধু এবং কর্মচারীটি সঠিক জবাব দিলেন না। কথা লুকোলেন।

কথা পালটে নিলেন কিকিরা। সহজভাবে বললেন, “বাড়িতে তিন ছেলের মধ্যে সদ্ভাব কেমন?”

“আজ্ঞে, হাতের পাঁচ আঙুল যেমন সমান হয় না, সংসারে ভাইবোনরাও সকলে সমান হয় কি! ফারাক থাকবেই।”

“যেমন?”

“যেমন ধরুন, বুদ্ধি-বিবেচনা, সাহস, জেদ, এইরকম আর কী। কেউ ধূর্ত হয় বেশি, লোভী; কেউ যেমন আছে তেমনই থাকতে চায়। কেউ ভিতু, সাবধানী। কেউ বা হালকা স্বভাবের। নিজেরটি নিয়ে থাকে।”

“কথাটা ঠিকই যশোদাবাবু, পাঁচ আঙুল সমান হয়।… তা ছেলেদের মধ্যে সবচেয়ে বুদ্ধিমান কে?”

“বড়দা কানাইলাল। অতিশয় বুদ্ধিমান বলতে পারেন। সাহসী।”

“মেজো ছেলে?”

“শ্যামলাল—মানে মেজদার কথা আগেই বলেছি। ভিতু ধরনের। শখশৌখিনতাও নেই। সাদামাঠা।”

“আর ছোট ছেলে?”

“কুমারলাল এখনও ঝোঁকের মাথায় চলে। হালকা স্বভাবের, বয়েসও কম। তবে হাল কায়দায় চলতে চায়। তা সে যাই করুক, ভবানীপুরের দোকানের ব্যাবসাটা মন্দ চালায় না।”

তারাপদ ততক্ষণে ফিরে এসেছে।

কিকিরা আর কথা বাড়ালেন না। “চলুন, নীচে যাই।… ভাল কথা, হীরালালবাবু চলে যাওয়ার পর ওপরতলার ঠাকুরঘর, বাইরের এই জায়গাগুলো ঝাঁট পড়েনি? মোছামুছি করেছে তো?”

“মনে হয় করেনি। সকলেই বড়বাবুকে খোঁজাখুজিতে ব্যস্ত। আমি না হয় জিজ্ঞেস করব ওদের?”

“করবেন?… আপনিও তো ব্যস্ত। চলুন যাই, চা-টা খেতে হবে।”

কিকিরারা নীচে নেমে গেলেন।

॥ ৪ ॥

কিকিরা আর তারাপদ মুখোমুখি বসে কথা বলছিল। ঘরে লণ্ঠন জ্বলছে। সন্ধে পেরিয়ে গিয়েছে, তবে রাত নয়। তবুও, এই ফাঁকা জায়গায় সন্ধে-রাতই যেন অনেক। বাইরে বৃষ্টি নেই, ঝিঁঝি ডাকছে। বাঁশবাগান আর কলাঝোপের দিক থেকে ক্রমাগত ব্যাঙ ডেকে যাচ্ছিল।

কিকিরা বললেন, “তারা, চিঠিগুলো— মানে, হীরালালবাবুর লেখাগুলো আমি বারবার পড়েছি। আমার কী মনে হয় জানো?”

“কী?”

“ভদ্রলোক ব্যাবসাদার হলেও সৎ সরল মানুষ। তিনি শুধু ধর্মকর্ম করতেন না, মনে মনেও অধর্ম করার কথা ভাবতেন না। তাঁর কাছে ধর্ম ভেক ছিল না। অথচ নিজের সংসারের মধ্যেই এমন কোনও অন্যায় অধর্ম হচ্ছিল যা তিনি সহ্য করতে পারছিলেন না। আবার মুখ ফুটে বলতেও পারছিলেন না।”

“কেন?”

“এরকম হয়। বুড়োমানুষ, সংসারের সাত-পাঁচে থাকতেন না। বলতে গিয়ে যদি বিপত্তি হয়। তা ছাড়া আমার ধারণা, বলার মতন জোর প্রমাণও তাঁর হাতে ছিল না। হয়তো সন্দেহ করেছিলেন। কানাঘুষো শুনেছিলেন…”

“হতে পারে। তবে কীসের সন্দেহ?”

“সেটাই ভাবছি। যশোদাবাবুর পেটে এখনও কথা আছে। বলতে পারছেন না।”

“তা হলে মামলা ছেড়ে দিন, সার। আমার মনে হয়, আত্মহত্যা করার কথাটা বাজে। এখানে কেউ আত্মহত্যা করলে আজ ক’দিনে তার কোনও হদিশ মিলবে না?”

“তোমার কথাটা ঠিকই। আমারও মনে হয় না, হীরালালবাবু সত্যি সত্যি আত্মহত্যা করেছেন।… আরে, একটা মানুষ যখন আত্মহত্যা করতে যায় তখন কি সে ঠাকুরঘরের লবঙ্গর শিশি থেকে এক মুঠো লবঙ্গ তুলে নিয়ে চলে যায়। অসম্ভব! তখন তার মনের সে-অবস্থা থাকে না।”

তারাপদ বলল, “আপনি ওপরে লোহার ঘোরানো সিঁড়ির সামনে লবঙ্গ পেয়েছেন সার, আমি সিঁড়ির নীচের ধাপেও গোটা দুয়েক পেয়েছি।”

“ভদ্রলোক যাওয়ার আগে ঠাকুরঘরে ঢুকেছিলেন। হয়তো ঠাকুর প্রণাম করতে। তারপর কাচের আলমারি থেকে এক মুঠো লবঙ্গ তুলে নিয়ে সিঁড়ির পথ ধরেই কলাঝোপ আর বাঁশঝাড়ের আড়াল দিয়ে পালিয়ে গিয়েছেন কোথাও।”

তারাপদ মাথা নাড়ল। বলল, “বেশ বুদ্ধি করেই পালিয়েছেন। যশোদাবাবুকে কোন এক নার্সারি দেখে আসতে বলে, কাজের লোকদের চোখে ধুলো দিয়ে দিব্যি গা-ঢাকা দিলেন। কিন্তু সার, ওই বুড়োমানুষ কোথায় যেতে পারেন! এখানে কাছাকাছি লুকিয়ে থাকার জায়গা কোথায় পাবেন? সবই তো ফাঁকা।”

কিকিরা মাথা দোলাতে লাগলেন। ভাবছিলেন। পরে বললেন, “শোনো বাপু, আমাকে একটু ভাবতে দাও। হীরালাল আত্মহত্যা করেননি বলেই আমি বিশ্বাস করি। কিন্তু তিনি কোথায় লুকিয়ে আছেন বুঝতে পারছি না। আরও বুঝতে পারছি না, ভদ্রলোক কেন, কীসের জন্যে এই নাটক করছেন। বাড়ির গন্ডগোল একটা কারণ হতে পারে। সেই গন্ডগোল কেমন? কে বা কারা করেছে? কেনই বা?… তা আপাতত আমরাও আর এখানে থাকছি না। কালই ফিরে যাব কলকাতায়। আবার আসব আসছে হপ্তায়। শুক্র বা শনিবার। চাঁদুও ততদিনে ফিরে আসছে। তখন একবার চেষ্টা করা যাবে।”

তারাপদ বলল, “এই ক’দিন কী করবেন?”

“দাশবাবুর পারিবারিক খোঁজখবর নেওয়ার চেষ্টা করব। দোকানগুলো দেখব। আর ফন্দিফিকির খুঁজব।”

“দেখুন চেষ্টা করে।”

“তুমি একবার যশোদাবাবুকে ডেকে আনে। কথা বলব।”

তারাপদ বাইরে গেল যশোদাজীবনকে ডাকতে।

ক’ মুহূর্ত পরেই যশোদা এলেন।

কিকিরা বললেন, “যশোদাবাবু, আপনাকে একটা কাজ করতে হবে।”

“বলুন।”

“আমরা কাল ফিরে যাব। … না, না, আসব আবার, আসছে হপ্তায়— শুক্র বা শনিবার। এর মধ্যে আপনি যেভাবে খবরটা চেপেচুপে আছেন সেইভাবে থাকবেন। থানা-পুলিশ করবেন না। মেজোবাবু ছোটবাবুকে সামলে রাখবেন।

“বড়দা?”

“তাঁকে আলাদা করে খবর না দিলেই ভাল। তবে তিনি যদি নিজেই ফিরে আসেন কাশী থেকে অন্য কথা। …ক’টা দিন সবুর করে থাকুন, হইচই করবেন না। একটা কথা জানবেন, আপনার বড়বাবু সত্যি সত্যি আত্মহত্যা করেননি। আর যদি করেও থাকেন তবে এখানে কোথাও নয়। বুঝলেন!”

মাথা নাড়লেন যশোদাজীবন।

॥ ৫ ॥

পরের শুক্রবারই এলেন কিকিরা। একা।

বর্ষাবাদলা নেই। ভাদ্রমাসের চড়া রোদ থাকছে দিনভর। গাছপালার সেঁতানি ভাব শুকিয়ে এসেছে অনেকটা। রাত্রে হালকা জ্যোৎস্না। শুক্লপক্ষ চলছে।

এসেই বললেন, “আপনাদের বড়দা ফিরেছেন নাকি?”

‘না। দু’-চারদিনের মধ্যে আসছেন।”

“বাড়িতে হইচই হচ্ছে?”

“আজ্ঞে তা তো হবেই। মেজদাকে আমি সামলে রেখেছি। কিন্তু ছোড়দা আর শুনতে চাইছে না। বলছে, বাবার আত্মহত্যা করার কথাটা না হয় চেপে গেলুম। হারিয়ে যাওয়ার কথাটা তো পুলিশকে জানাতে পারি।”

কিকিরা একটু হাসলেন। বললেন, “মিসিং। তা অবশ্য জানাতে পারেন; তবে মিসিংয়ের সঙ্গে অনেক ফ্যাকড়া জড়িয়ে আছে। সুতোর জট খুলতে গেলে ব্যাপারটা কোথায় গিয়ে দাঁড়াবে আপনাদের ছোড়দার জানা নেই।”

যশোদা মাথা হেলালেন। মানে, তিনি বোঝেন সবই।

সামান্য চুপচাপ থাকার পর কিকিরা হঠাৎ বললেন, “আপনাদের এখানে শুকনো খড় পাওয়া যাবে। খড়ের আঁটি?”

যশোদা অবাক! হকচকিয়ে যাওয়ার মতন অবস্থা। “আজ্ঞে খড়?”

“খড়ের আঁটি। গোরু গোয়ালঘর যখন রয়েছে এখানে— আপনাদের কৃষ্ণধামে তখন খড় পাওয়া সহজ। না কি!”

“পাওয়া যাবে।”

“ধরুন একটু বেশিই লাগবে।”

“দেখি। খড়ের গাড়ি এ-হপ্তায় আসেনি। জোগাড় হয়ে যাবে!”

“আপনাদের এখানে কেরোসিন তেল দিয়েই লণ্ঠন জ্বলে। চার-পাঁচ বোতল বা ধরুন দু’-চার লিটার তেল পাব নিশ্চয়।”

যশোদা কিছুই বুঝলেন না। তাকিয়ে থাকলেন হাঁ করে।

কিকিরা মুচকি হাসলেন। ঠাট্টার গলায় বললেন, “ঘাবড়ে যাবেন না। ভয়ের কিছু নেই। …শুনুন, কাল আমার জনা দুই লোক লাগবে। মালি আসবে না?”

“আসতে পারে।”

“ঠিক আছে।… না এলে আপনাদের এখানে কাজের লোক আছে। দুটো ঠিকে মজুর ধরে দিতে পারবেন না?”

যশোদা কিছু না বুঝলেও মাথা নাড়লেন। পরে বললেন, “তারাপদবাবু এলেন না?”

“কাল আসবে। অফিস সেরে। আমি আগে আগে এলুম কাজ খানিকটা গুছিয়ে রাখতে। একটাই শুধু আমার ভয় মশাই, হঠাৎ করে যদি বৃষ্টি নেমে যায় কাল-পরশু— তবেই বিপদ।”

“আর এখন নামবে বলে মনে হয় না। ক’টা দিন একটু মাঠঘাট শুকুক। তবে ভাদ্রমাস, বলা যায় না কিছুই।”

পরের দিন তারাপদ এল। বিকেল বিকেল। কাঁধে কিটব্যাগ, হাতেও একটা নাইলনের ছোট হাত-ঝোলা।

কিকিরা বাগানে দাঁড়িয়ে ছিলেন। বোধহয় অপেক্ষা করছিলেন তারাপদর। বললেন, “সংবাদ কী?”

“ভাল।”

“চাঁদু?”

“সারের অ্যাডভাইস জানিয়ে এসেছি। হাজির থাকবে সময় মতন। আপনার কাজ কতটা এগুল?”

কিকিরা আঙুল দিয়ে কৃষ্ণধামের কম্পাউন্ড-ওয়ালের দিকটা দেখালেন। বললেন, “দুটো পাশ হয়ে গিয়েছে। বাকি দু’পাশ কাল দুপুরের মধ্যেই হয়ে যাবে। যাও-না, একবার দেখে এসো।”

তারাপদ এগিয়ে গিয়ে দেখে এল। বলল, “সার, গর্তগুলো আগুপিছু কেন?”

কিকিরা মুচকি হাসলেন। “একে বলে জিগজাগ ট্রেঞ্চ। অবশ্য এটা ট্রেঞ্চ নয়। মানে, মাটি কাটা নালা নয় হে, ফুট তিনেক অন্তর একটা করে গর্ত। তা গর্তগুলো ফুট দুই-আড়াই হবে, তলার দিকে, ডিপ আর কী! আর গোললাইয়ের মাপও মোটামুটি ওইরকম। …আগুপিছু— জিগজাগ করার মানে হল, তফাত থেকে দেখলে চোখের ভুল হবে। বোঝ যাবে না, একটা গর্ত থেকে আর-একটা গর্তের মধ্যে হাত কয়েক তফাত। আগুন যখন জ্বলবে, দূর থেকে দেখলে মনে হবে, একটানা দাউদাউ করে জ্বলছে।”

তারাপদ হেসে বলল, “এটা কি আপনার ম্যাজিশিয়ানের টেকনিক?”

“খানিকটা তো বটেই,” বলে আবার হাত তুলে একটা জায়গা দেখালেন, “ওই যে দেখছ জায়গাটা, ওখানে যত রাজ্যের গাছের শুকনো পাতা ঝেঁটিয়ে এনে জমানো হয়েছে। আরও দু’-চার ঝুড়ি কাল জমানো যাবে। খড় রেডি। কেরোসিন তেল মজুত। আর তুমি তো অন্য মালমশলাও এনেছ।” অন্য মালমশলা বলতে খানিকটা গন্ধক।

বাগান থেকে বাড়ির দিকে হাঁটতে হাঁটতে তারাপদ বলল, “সবই না হয় হল। আপনি লঙ্কাদহন পর্বটা সারলেন, কিন্তু যার জন্য এত— সেই ভদ্রলোক যদি ধরা না দেন।”

“না দিলে করার কিছু নেই। আমরা যশোদাবাবুকে বলব, আপনারা থানা-পুলিশ করুন, আমাদের দিয়ে হল না।”

তারাপদ যশোদাজীবনকে দেখতে পেল, বারান্দায় দাঁড়িয়ে আছেন। বলল কিকিরাকে।

কিকিরা গলা নামিয়ে বললেন, “তারাপদ, কাল তুমি যশোদাবাবুর ওপর নজর রাখবে। উনি যেন এই বাড়ির চৌহদ্দির বাইরে যেতে না পারেন। এমনিতেই ভদ্রলোক ভ্যাবাচাকা খেয়ে গিয়েছেন। মগজে কিছুই ঢুকছে না ওঁর। তার ওপর কাল সন্ধের ঝোঁকে যখন বাড়ির চারপাশে দাউদাউ করে আগুন জ্বলে উঠবে, উনি বোধহয় পাগলামি শুরু করবেন।”

তারাপদ সে-কথার কোনও জবাব দিল না। শুধু বলল, “হীরালালবাবু এখানেই কাছাকাছি কোথাও আছেন বলে আপনার ধারণা। যদি না থাকেন—?”

“না থাকেন? দেখে তারাবাবু, আমি ফিশিং এক্সপার্ট নই, তবে শুনেছি এক-একরকম মাছের জন্যে এক-একরকম চার কাজে লাগে। বঁড়শিরও হেরফের হয়। হীরালালবাবুর এই কৃষ্ণধামই আমার টোপ। এই টোপে হয় তিনি ধরা দেবেন, না হয় আমরা হার মেনে নিয়ে ফিরে যাব।… যাকগে, চাঁদুকে সব ভাল করে বুঝিয়ে দিয়েছ তো?”

“দিয়েছি। এ জায়গাটা আন্দাজ করতে পেরেছে। এদিকে একবার ওদের ক্যাম্প বসেছিল। ডাক্তারদের ক্যাম্প। …ও ঠিক সময়ে হাজির হয়ে নিজের পজিশন নেবে।” তারাপদ হাসল।

“ভাল কথা। দেখা যাক কী হয়?”

বারান্দায় উঠে এলেন কিকিরা। যশোদাজীবন দাঁড়িয়ে আছেন। দেখলেন তারাপদকে। কিকিরা হেসে বললেন, “যশোদাবাবু, আমার চেলা এসে গিয়েছে। বলেছিলুম না, সময় মতন চলে আসবে।”

যশোদা বললেন, “দেখেছি ওঁকে। আসুন, চা তৈরি, ডাকতেই এসেছিলাম আপনাকে।”

“চলুন।”

॥ ৬ ॥

দূর থেকে দেখলে মনে হবে, সত্যি সত্যিই কৃষ্ণধামে আগুন লেগে গিয়েছে। কম্পাউন্ড-ওয়ালের কাছাকাছি মাটি খুঁড়ে করা গর্তগুলোর মধ্যে ছড়িয়ে দেওয়া শুকনো খড়, গাছের পাতা জ্বলে উঠেছে দাউ দাউ করে। ভাদ্রমাসের বাতাসে দমকা নেই, তবু যেটুকু হাওয়া দিচ্ছিল ফাঁকা মাঠে তাতেই শিখা উঠেছে আগুনের, ধোঁয়ায় ভরে যাচ্ছে আশপাশ। বোঝা যাচ্ছে না, একটা গর্তের সঙ্গে অন্য গর্তের হাত কয়েক ফাঁক আছে। এই মাঠে, দু’-পাঁচটা ঝোপঝাড় গাছপালার মধ্যে সামান্য আগুনেই কম হলকা ছড়ায় না। আর এই সন্ধেবেলার মুখেই ঝাপসা জ্যোৎস্নার মধ্যে কৃষ্ণধামের আগুন কার না নজরে পড়বে! কাছাকাছি গাঁ-গ্রাম নেই, তবু সামান্য তফাতে দু’-চার ঘরের বসতি তো আছেই, আছে এক-আধটা ছোট নার্সারি-বাগান। লোকজন সাকুল্যে হয়তো দশ-পনেরোজন। প্রথমটায় হয়তো এরা হকচকিয়ে গিয়েছিল। তারপর মাঠ ভেঙে ছুটে আসতে লাগল।

যশোদাজীবন হতবাক! কী যে হচ্ছে তিনি বুঝতেই পারছিলেন না। ভয়ে আতঙ্কে দিশেহারা অবস্থা তাঁর। কৃষ্ণধামের কাজের লোক তো তিনটি— তারাও বোকার মতন এই অগ্নিকাণ্ড দেখছিল।

ঠিক যে কতক্ষণ সময় কাটল, বোঝা গেল না। হঠাৎ চন্দনের গলা পাওয়া গেল, চেঁচিয়ে চেঁচিয়ে বলছে, “তারা, ধরে ফেলেছি, শিগগির আয়, ধরা পড়ে গিয়েছেন।”

তারাপদ ফটকের দিকে দৌড়ে গেল। খোলাই ছিল ফটক। চন্দনকে দেখতে পেল তারাপদ, বুড়োমতন এক ভদ্রলোককে জাপটে ধরে রেখেছে চন্দন।

হীরালাল।

বারান্দায় একটা চেয়ারে বসানো হল হীরালালকে। ভদ্রলোকের যেন হুঁশ নেই। কী দেখছেন, কাদের দেখছেন— বোঝাই যায় না। কাঁপছেন তখনও। কপালে ঘাম। চন্দন একবার নাড়ি দেখল ভদ্রলোকের। বলল, “আগে জল দিন ওঁকে, একটা পাখা এনে বাতাস করুন কেউ।”

যশোদা প্রায় কেঁদে ফেললেন, “বড়বাবু!”

জল এল, পাখাও এল।

হীরালাল জল খেলেন, চোখেমুখে দিলেন। একজন পাখার বাতাস করতে লাগল।

আগুন ধরেছে দেখে যারা ছুটে এসেছিল তারা দাঁড়িয়ে থাকল কিছুক্ষণ, তারপর যশোদার কথায় চলে গেল একে-একে। কৃষ্ণধামের গায়ে কোথাও আগুনের চিহ্ন নেই, বাগান ছাড়িয়ে পাঁচিলের গায়ে-গায়ে যা আগুন জ্বলছে তখন, তাও নিভে এসেছে বারোআনা।

হীরালাল কাশছিলেন। যশোদা বড়বাবুর জন্যে লবঙ্গ আনতে বললেন।

প্রায় মিনিট পনেরো পরে হীরালাল খানিকটা সুস্থ হলেন। যশোদাকে বললেন, “এসব কী? এঁরা কারা?”

কিকিরাই কথা বললেন, “আমরা আপনার খোঁজেই এসেছিলাম। আমি কিঙ্করকিশোর রায়, লোকে বলে কিকিরা। এরা দু’জন আমার চেলা, তারাপদ আর চন্দন। … আমরা নিজের গরজে আসিনি মশাই, যশোদাবাবু আমার চেনা লোক, উনিই আমায় ধরে এনেছিলেন।”

“আপনারা পুলিশ…?”

“না। আপনি যা করেছিলেন— তাতে থানা-পুলিশ করা যেত। করা হয়নি। আপনি বুড়োমানুষ, আপনার মতন মানুষের কাণ্ডজ্ঞান থাকার কথা। তবু এমন ভীমরতি ধৱল কেন? আপনি কি জানেন না, আত্মহত্যা করার শাসানিও পুলিশ ভাল নজরে দেখে না। কেন আপনি এসব থিয়েটার করতে গিয়েছিলেন! কেন?”

হীরালাল কথা বলতে পারছিলেন না। অসহায়ের মতন মুখ করে যশোদার দিকে তাকালেন। তাঁর চোখ জলে ভরে আসতে লাগল। বিপন্ন, হতবুদ্ধি মানুষ।

কিকিরা বললেন, “কী হয়েছিল আপনার?… আমি আপনার লেখা কাগজের টুকরোগুলো পড়েই বুঝেছিলাম— আত্মহত্যা করার মানুষ আপনি না। এখানেই কোথাও লুকিয়ে আছেন।”

হীরালাল আধ-বোজা গলায় বললেন, “আপনারা আমায় ধরে আনলেন!”

“আমরা নিমিত্ত; আপনাকে ধরে এনেছে— আপনার কৃষ্ণধাম। আপনার এত সাধের, এমন ভক্তি-ভালবাসার বাড়ি, বিগ্রহ পুড়ে যাবে— সে কি আপনি জীবন থাকতে সইতে পারেন। দেখুন মশাই— মানুষ যা ভালবাসে অন্তর দিয়ে, ভক্তি করে, বিশ্বাস করে— তার ক্ষতি সইতে পারে না। আপনি ধার্মিক মানুষ, বিশ্বাসী মানুষ, ন্যায়-অন্যায় বোধ রয়েছে। সৎ সহজ ভদ্রলোক আপনি। এই কৃষ্ণধাম আপনাকে টেনে এনেছে। কিন্তু কোন আঘাতে অভিমানে আপনি চিঠিগুলো লিখেছিলেন বলুন তো?”

হীরালাল প্রথমটায় কথা বলতে পারছিলেন না। ঠোঁট কাঁপছিল।

“বলুন! সত্যি কথাই বলুন।”

“আমার বড় ছেলে—” হীরালাল বললেন। “আমার বড় ছেলে কানাই যা করতে যাচ্ছিল তার চেয়ে বড় অন্যায় অধর্ম কী হতে পারে!”

“কী করতে যাচ্ছিল?”

“আমাদের শ্যামবাজারের আদি দোকানে আগুন লাগাবার ফন্দি করেছিল। দোকানের গায়ে একটা ছোট দরজির দোকানও আছে। ভাল চলে না আজকাল। আমাদের দোকান অনেক আগেই ইনসিওর করিয়ে নিয়েছিল ছেলে। পরে আরও মোটা টাকায় ইনসিওর করায়। দোকান বেড়েছে, মালপত্র বেড়েছে, কাজেই অসুবিধে হয়নি।”

কিকিরা তারাপদদের দিকে তাকালেন।

হীরালাল বললেন, “হঠাৎ একদিন আমার কানে গেল, কানাই দোকান থেকে তলায় তলায় দামি শাড়ি কাপড়চোপড় সরাচ্ছে। এর পর ভাড়াটে লোক দিয়ে আগুন ধরাবে। তারপর ইনসিওরেন্স থেকে টাকা নেবে। বখরার ব্যবস্থাও করে রেখেছিল বোধ হয়। দোকান পুড়িয়ে সে নতুন করে সাজিয়ে পশার বসাবে। এয়ারকন্ডিশন করবে। দরজির দোকানটাকে কিছু টাকা দিয়ে তুলে দেবে। …বলুন, এ অধর্ম নয়, পাপ নয়, জুয়াচুরি নয়। আমি আমার কাঁধে, মাথায় শাড়ির বোঝা বয়ে জীবন শুরু করেছিলাম। অনেক রক্ত জল করে আমার ওই দোকান। প্রায় চল্লিশ বছরের…! সেই দোকানে আজ ও আগুন লাগাবে!” হীরালাল কপাল চাপড়ে ছেলেমানুষের মতন কেঁদে ফেললেন।

তারাপদ বলল, “আপনি ছেলেকে বলতে। পারেননি কিছু?”

“না বাবা, পারিনি। যদি অস্বীকার করত! তা ছাড়া কী জানো? সন্তানস্নেহ মানুষকে শুধু অন্ধ করে না, তার বিবেককেও যোবা করে রাখে। ধৃতরাষ্ট্রের কথাই মনে করো।”

কিকিরা বললেন, “আপনার বড় ছেলে দেখছি অতি ধূর্ত, সে নিজে গিয়ে কাশীতে বসে থাকল কাজের ছুতোয়, আর এখানে দোকান পোড়াবার

জন্যে লোক লাগিয়ে গেল! যেন তাকে কেউ সন্দেহ না করে।”

“ঠিকই বলেছেন আপনি।… আমি ভেবেছিলাম চিঠিগুলো ছেলেদের হাতে পড়লে হয়তো…”

“আপনার মেজো ছেলে, ছোট ছেলে— এসব। কিছু জানে না?”

“না।”

“আপনি কোত্থেকে জানলেন?”

হীরালাল মুখে বললেন না কিছুই। শুধু ঘাড় তুলে একবার যশোদার দিকে তাকালেন।

“তা কোথায় লুকিয়ে ছিলেন এতদিন?”

“মিশনারিদের বাড়িতে। ওখানকার সরকারবাবু আমার জানাশোনা। বন্ধুর মতন। ওঁর আশ্রয়েই ছিলাম।”

কিকিরা তারাপদদের দিকে তাকিয়ে হাসলেন।

২৩ ডিসেম্বর ১৯৯৭

অলংকরণ: দেবাশিস দেব

heading1 = আমি অর্জুন – সমরেশ মজুমদার

আমি অর্জুন – সমরেশ মজুমদার

কদমতলার মোড়ে পানুর চায়ের দোকানের বেঞ্চিতে বসে আড্ডা মারছিল অর্জুন। অনেকদিন বাদে স্কুলের বন্ধুরা একসঙ্গে হওয়ায় আড্ডাটা জমেছিল। কলেজ পার হয়ে ওদের অনেকেই এখন ভারতবর্ষের বিভিন্ন শহরে ভাল চাকরি করছে। জলপাইগুড়িতে আসাই হয়ে ওঠে না, যখন আসে তখন সবাই একসঙ্গে হয় না। এবার হয়েছে। শঙ্কর বলল, “তুই বেশ আছিস অর্জুন!”

“কীরকম?” অর্জুন চায়ে চুমুক দিল।

“গোলামি করতে হয়না। সবসময় অ্যাডভেঞ্চারের মধ্যে থাকিস। আর সেইসঙ্গে বিদেশে ঘুরে আসছিস। কপাল করেছিলি বটে!”

সুবোধ বলল, “তবু কিন্তু ওর নিশ্চয়তা নেই। মানে, কাল কোনও কেস আসবেই এমন তো কথা নেই। না এলে ঝুঁকি বাড়বে। আমাদের মতো মাস গেলে মাইনের নিশ্চয়তা ওর নেই।”

শঙ্কর প্রতিবাদ করল, “একজন উকিল বা ডাক্তারও একই কথা বলতে পারেন। আর অর্জুনের প্রফেশন ততদিন থাকবে যতদিন পৃথিবীতে মানুষ বাস করবে। খুনখারাপি এবং প্রতারণা তো বন্ধ হবে না কখনও।”

অর্জুন কিছু বলছিল না। সে মিটিমিটি হাসছিল আর চা খাচ্ছিল। সত্যসন্ধানী হওয়ার পর আত্মীয়স্বজনের ধারণা হয়েছে অর্জুনের ভবিষ্যৎ বলে কিছু নেই। এ-দেশে শার্লক হোম্‌স হওয়ার চেষ্টা করা বোকামি। কিন্তু অর্জুন সেই বোকামিই করতে চায়।

অজিত বলল, “এতদিন পরে আমরা একসঙ্গে হলাম, চল ডুয়ার্সের কোনও বাংলোয় গিয়ে আমরা একরাত কাটিয়ে আসি।”

ব্যাপারটা সবার মনে ধরল। কোন বাংলোয় যাওয়া হবে এই আলোচনা চলল। সবাই কথা বলছে তাদের স্কুলজীবনের শোনা অভিজ্ঞতা থেকে। শেষপর্যন্ত অর্জুন বলল, “যেতে হলে চাপড়ামারি চল।”

অজিত জিজ্ঞেস করল, “চাপড়ামারি?”

অর্জুন বলল, “জলপাইগুড়ি থেকে তিস্তা নদী পেরিয়ে বার্নিশ, ময়নাগুড়ি, লাটাগুড়ি হয়ে হাইওয়ে ধরে ডান দিকে ঘুরে খুনিয়ার মোড়। সেখান থেকে বিন্দুর দিকে কিছুটা এগিয়ে গেলে ডান দিকে চাপড়ামারি ফরেস্ট। জঙ্গলটা বেশ ঘন, প্রচুর বন্যপ্রাণী ঘুরে বেড়ায়।”

শঙ্কর জিজ্ঞেস করল, “কীভাবে যাব আমরা?”

অজিত বলল, “একটা অ্যাম্বাসাডারেই সবাই যেতে পারব। কাকার গাড়িতে হয়ে যাবে। জঙ্গলে গিয়ে হাত-পা ছড়িয়ে শুধু আড্ডা মারব। আঃ!”

গাড়িটা অজিতই চালাচ্ছিল। ওর কাকার বুড়ো ড্রাইভারকে সঙ্গে আনেনি, এতে একটু জায়গা যেমন বাড়ল তেমনই বন্ধুদের মধ্যে খোলামনে কথাও বলা যাবে। অর্জুন ডি এফ ও অফিসে ফোন করে বাংলোয় জায়গা করে রেখেছিল। ওরা রওনা হয়েছিল দুপুরে, খেয়েদেয়ে। লাটাগুড়ি বাজারে পৌঁছে গাড়ি থামাল অজিত। ভালমন্দ খেতে হলে এখান থেকে বাজার করে নিয়ে যেতে হবে। সুবোধ আর শঙ্কর বেরিয়ে পড়ল।

অজিত বলল, “জায়গাগুলো খুব পালটে গেছে, তাই না?”

অর্জুন বলল, “পালটালেও মূল চরিত্র একই আছে।”

অজিত বলল, “ডুয়ার্সের সৌন্দর্য অসাধারণ। ঠিকমতো প্রচার হলে টুরিস্টরা দলে দলে আসবে। কেন যে প্রচার হয় না?”

ওরা যেখানে দাঁড়িয়ে কথা বলছিল তার সামনেই একটা চায়ের দোকান। দোকানের বাইরে বেঞ্চিতে তখন একজনই খদ্দের বসে চা খাচ্ছিলেন। তাঁর দিকে তাকিয়ে অর্জুনের মনে হল, ইনি স্থানীয় মানুষ নন। সঙ্গে একটা ঝোলা আর ক্যামেরা নিয়ে স্থানীয় মানুষ এখানে বসে চা খাবেন না।

মাঝবয়সি ভদ্রলোক চায়ের দাম মিটিয়ে রাস্তায় এসে দাঁড়ালেন। অর্জুন বুঝল উনি বাসের জন্যে অপেক্ষা করছেন।

এই সময় সুবোধরা ফিরে এল। এক রাতের জন্যে ওরা যা বাজার করেছে তার অর্ধেকও শেষ হবে না। মুরগিই নিয়েছে তিন-তিনটে। ওগুলো গাড়ির ডিকিতে তুলতেই ওই ভদ্রলোক এগিয়ে এলেন, “এক্সকিউজ মি।”

শঙ্কর সাহেবি কেতায় মাথা নাড়ল, “ইয়েস।”

ভদ্রলোক ইংরেজিতে জিজ্ঞেস করলেন, “আপনারা কি ন্যাশনাল হাইওয়ের দিকে যাচ্ছেন? আসলে আমি এখানে আউটসাইডার। বাস কখন আসবে বুঝতে পারছি না। যদি আপনাদের অসুবিধে না হয় তা হলে একটা লিফট চাই।”

অজিত জিজ্ঞেস করল, “আপনার পরিচয়?”

ভদ্রলোক কার্ড বের করে অজিতকে দিলেন। অজিত সেটা দেখে অর্জুনকে দিল। অর্জুন পড়ল, আর এন প্রসন্ন, ফ্রিলান্স জার্নালিস্ট, হিন্দু অ্যান্ড ন্যাশনাল জিওগ্রাফি। বাঙ্গালোরের ঠিকানা।

অর্জুন জিজ্ঞেস করল, “আপনি এখানে?”

“ছবি তুলতে। ডুয়ার্সের জঙ্গলের ওপর স্টিল ছবি তুলে যদি মনে হয় ইন্টারেস্টিং তা হলে পরে ভিডিও নিয়ে আসব ডিসকভারি চ্যানেলের জন্যে। আমি জলদাপাড়া থেকে আসছি। যে ট্যাক্সিটা নিয়েছিলাম সেটার ইঞ্জিন গোলমাল করাতে ড্রাইভার আমাকে এখানে নামিয়ে দিয়ে গেল।”

“আপনি এখন কোথায় যাবেন?”

“ম্যাপ বলছে ন্যাশনাল হাইওয়ের ওপাশে গভীর জঙ্গল আছে। ওখানে যদি থাকার জায়গা পাওয়া যায় তা হলে—।”

“পাশেই তো গোরুমারা ফরেস্ট বয়েছে। সেখানে যাচ্ছেন না কেন?”

“জলদাপাড়ায় যাওয়ার পথে গিয়েছিলাম। বড্ড ফাঁকা, ইন্টারেস্টিং ফিচার কিছু পাইনি। বড্ড বেশি মানুষের যাতায়াত ওখানে।”

অর্জুন বলল, “ঠিক আছে, আপনি গাড়িতে উঠতে পারেন।”

ভদ্রলোক মাথা নাড়লেন, “অনেক ধন্যবাদ আপনাদের।”

গাড়ি চালাতে চালাতে অজিত জিজ্ঞেস করল, “আপনি যখন বাঙ্গালোরের তখন এরাপল্লি প্রসন্ন নিশ্চয়ই আপনার কেউ হন, তাই না মিস্টার প্রসন্ন?” অজিতের ঠোঁটের কোণে হাসি ফুটেছে, আয়নায় দেখতে পেল অর্জুন।

“নো, নো। উনি কত বড় ক্রিকেটার। আমরা ওঁর জন্যে গর্বিত। কিন্তু আমার সঙ্গে আত্মীয়তা দূরে থাক, আলাপ পর্যন্ত নেই।” মিস্টার প্রসন্ন বললেন।

“কিন্তু আপনি যদি বলতেন উনি আপনার দাদা, তা হলে আমরা তাই মেনে নিতাম, আপনারও খাতির বেড়ে যেত।” অজিত হাসল।

“সরি মিস্টার। আমি যা নই তা সাজার মতো ইচ্ছে যেন কখনও আমার না হয়। মিথ্যে কথা বলা আমি ঘেন্না করি।” বেশ জোরের সঙ্গে কথাগুলো বললেন মিস্টার প্রসন্ন।

ভদ্রলোককে ভাল লেগে গেল অর্জুনের। বাঙ্গালোরের একটি মানুষ এতদূরে চলে এসেছেন জঙ্গলের ছবি তুলবেন বলে, এটাও তো কম কথা নয়।

অর্জুন জিজ্ঞেস করল, “মিস্টার প্রসন্ন, আপনি কি খুব অল্পে উত্তেজিত হন?”

ভদ্রলোক হকচকিয়ে গেলেন, “কেন?”

“আমার বন্ধু আপনার সঙ্গে রসিকতা করছে। আপনি কিছু মনে করবেন না।” অর্জুন কথাগুলো বলতেই মিস্টার প্রসন্ন হাসলেন।

দু’পাশে জঙ্গল, মাঝখানে সরু পিচের রাস্তা ধরে গাড়ি ছুটে যাচ্ছিল। গোরুমারা ফরেস্ট ঢোকার পথটা পেরিয়ে এল ওরা। অজিত বলল, “ছেলেবেলায় তো কেউ আমাদের জঙ্গলে নিয়ে যায়নি। তখন গোরুমারার নাম শুনলেই মনে হত জঙ্গলের গোরুদের বাঘ মেরে খেয়ে নেয় বলেই ওই নামকরণ।”

সুবোধ হাসল, “তা হলে সেগুলো বুনো গোরু।”

সবাই হাসল। শুধু মিস্টার প্রসন্ন চুপচাপ। তিনি বাংলা বোঝেন না।

হাইওয়েতে পড়ে ডান দিকে বাঁক নিয়েই অর্জুন বলল, “মিস্টার প্রসন্ন আমরা চাপড়ামারি ফরেস্টে যাচ্ছি। আপনি কোথায় যাবেন?”

মিস্টার প্রসন্ন একটা নোটবই বের করে দেখে নিয়ে খুব খুশি হয়ে বললেন, “তা হলে তো খুব ভাল হল। ওই ফরেস্টের নাম আমার ডায়েরিতে রয়েছে। ওখানেই যাই হলে।”

শঙ্কর বলল, “কিন্তু থাকবেন কোথায়? আপনার তো বুকিং নেই।”

মিস্টার প্রসন্ন মাথা নাড়লেন, “একটা ব্যবস্থা হয়ে যাবে।”

অর্জুন বুঝল এইভাবে বাংলো পর্যন্ত মিস্টার প্রসন্নের সঙ্গে জুটে যাওয়া বন্ধুরা পছন্দ করছে না। কিন্তু ভদ্রলোককে তো জোর করে নামিয়ে দেওয়া যায় না। খুনিয়ার মোড় থেকে বিন্দুর রাস্তাটা আরও সুন্দর। সোজা গেলে জলঢাকা হাইড্রোইলেকট্রিক্যাল প্রজেক্টে পৌঁছনো যায়। দু’পাশে শুধু জঙ্গল। বাঁক ঘুরতেই অজিত ব্রেক কষল। তিরিশ গজ দূরত্বে রাস্তা জুড়ে দাঁড়িয়ে আছে বিশাল এক হাতি। তার মুখ খাড়ির দিকে। অজিত চাপা গলায় জিজ্ঞেস করল, “কী করব?”

সুবোধ ফিসফিস করল, “ব্যাক কর। বুনো হাতি। ডেঞ্জারাস।”

অর্জুন বলল, “না। চুপচাপ দাঁড়িয়ে থাক। এখন নড়াচড়া করলেই ও তেড়ে আসবে। স্টার্ট বন্ধ করে দে।”

অজিত তাই করল। হাতিটা নড়ছে না। মিনিট-তিনেক সময়কে অনন্তকাল বলে মনে হচ্ছিল ওদের। তারপর শুঁড় তুলে হাতিটা আওয়াজ করতেই পাশের জঙ্গল থেকে পিলপিল করে গোটাদশেক হাতি বাচ্চাসমেত বেরিয়ে এল। তারপর লাইন বেঁধে রাস্তা পার হয়ে উলটো দিকের জঙ্গলে ঢুকে গেল। শেষ হাতিটি চলে গেলে শুঁড়টি নেড়ে বড় হাতিটি রাস্তা ছেড়ে অনুসরণ করল সঙ্গীদের।

ইতিমধ্যে ক্রমাগত ক্যামেরার শাটার টেপার আওয়াজ হচ্ছিল। রাস্তা ফাঁকা হয়ে গেলে শঙ্কর বিরক্ত হয়ে বলল, “আপনি তো অদ্ভুত লোক। ক্যামেরার শব্দ শুনে হাতি যদি এগিয়ে আসত তা হালে আমরা সবাই মারা পড়তাম। এই সময় কেউ ছবি তোলে?”

কথাগুলো ইংরেজিতে বলায় মিস্টার প্রসন্ন বিনয়ের সঙ্গে উত্তর দিলেন, “শাটারের শব্দ তো খুব হালকা, ও শুনতে পায়নি। তা ছাড়া এত কাছ থেকে ওদের দেখে ছবি না তুললে সারাজীবন আফসোস থেকে যেত। কিন্তু একটি ব্যাপার আমাকে খুব অবাক করেছে।”

অজিত গাড়ি চালাতে চালাতে জিজ্ঞেস করল, “সেটা কী?”

“ওদের লিডারের শরীরের পেছন দিকে কিছু একটা আটকে আছে। জিনিসটা কী বুঝতে পারিনি। কিন্তু কোনও ফরেন এলিমেন্ট হাতি শরীরে কিছুতেই রাখবে না। অথচ এ রেখেছে।”

অর্জুন জিজ্ঞেস করল, “আপনি সেটার ছবি তুলেছেন?”

“হ্যাঁ। জুম করে ওটাকে ধরেছি। কিন্তু প্রিন্ট না করা পর্যন্ত বোঝা যাবে না।” বিষণ্ণ দেখাল মিস্টার প্রসন্নকে।

অর্জুন অজিতকে বলল, “এই, গাড়ি ঘোরা।”

“কেন?” অজিত অবাক হল।

“নাগরাকাটায় যাব। কাছেই। আধঘণ্টা নষ্ট হবে।”

চাপড়ামারি ফরেস্ট বাংলোটি সত্যি সুন্দর। বাংলোকে ঘিরে প্রায় পনেরো ফুট লম্বা দশ ফুট গভীর খাদ কাটা রয়েছে, যাতে বন্য জন্তু ঢুকতে না পারে। একটা কাঠের সাঁকো দিনের বেলায় খাদের ওপর ফেলে রাখা হয় যাতায়াতের জন্যে। নীচের লনে নুড়ি-পাথর ছড়ানো। খাদের চারপাশে ঘন জঙ্গল, শুধু সামনের দিকটায় ঢালু জমি নেমে গিয়েছে বিরাট এক জলাশয়ে। প্রথম ও শেষ রাতে ওখানে বনের পশুদের জল খাওয়ার আসর বসে।

বাংলোর ওপরে দুটো ঘর, চারটে বিছানা। সামনে বারান্দা। সেখানকার বেঞ্চের চেয়ারে বসে গল্প করছিল ওরা। মিস্টার প্রসন্ন ওপরে ওঠেননি। তিনি গাড়ি থেকে নেমেই তাঁর ক্যামেরা নিয়ে ঢুকে গেছেন জঙ্গলে। এই সময় চৌকিদার চা নিয়ে এল, “উনি কোথায় গেলেন?”

প্রশ্নটা যাঁকে নিয়ে তিনি যে এ-দলের কেউ নন তা লোকটা জানে না। অর্জুন বলল, “বোধহয় ছবি তুলতে গিয়েছেন।”

“তা হলে ওঁকে ডাকুন স্যার। ক’দিন থেকে একটা চিতাবাঘ এদিকে ঘুরছে। হাতির সঙ্গে লড়াই করে জখম হয়েছে বেচারা। মাথা ঠিক নেই।”

সুবোধ বলল, “হাতির সঙ্গে লড়াই করেছে কেন?”

চৌকিদার হাসল, “কখনও কখনও এমন হয় স্যার। ওঁকে ডাকুন।”

অর্জুন বলল, “আমরা কোথায় খুঁজব ওঁকে?”

কিন্তু কিছুই করতে হল না। মিস্টার প্রসন্নকে বেরিয়ে আসতে দেখা গেল পাশের জঙ্গল থেকে। তাঁর বাঁ হাতে ক্যামেরা আর ডান হাতে একটা লম্বা সাপের মাথা মুঠোয় ধরা।

অজিত উঠে দাঁড়িয়ে রেলিং-এ ঝুঁকে চেঁচাল, “এ কী! আপনি সাপ ধরেছেন? কী সাপ ওটা?”

“আমি সাপ চিনি না। এ-ব্যাটা আমাকে দেখে ছোবল তুলেছিল, আমি চট করে ধরে ফেললাম। এখন ছাড়তে পারছি না। আপনারা আমাকে সাহায্য করবেন? প্লিজ!” মিস্টার প্রসন্ন চেঁচিয়ে বললেন।

ওরা চা ফেলে রেখে দুদ্দাড় করে নীচে নেমে এল। মিস্টার প্রসন্ন তখন কাঠের সাঁকোর ওপর এসে দাঁড়িয়েছেন। চৌকিদার বলে উঠল, “আই বাপ। এ তো শঙ্খচূড়। ভগবানের সাপ। একবার দাঁত বসালে ভগবানও বাঁচাতে পারবে না। আপনি এঁকে ধরেছেন? সাপুড়েরাও ওকে ধরতে ভয় পায়।” কথাগুলো বলতে বলতে লোকটা বারংবার নমস্কার করে যাচ্ছিল।

শঙ্খচূড়। অর্জুন ভাল করে দেখল। শরীর থেকে অনেকটা দূরে হাত সরিয়ে রাখায় সাপটা কোনও অবলম্বন না পেয়ে ক্রমাগত বেঁকেচুরে যাচ্ছে। শঙ্খচূড়ের মাথায় যে ছাপ থাকে তা দেখা যাচ্ছে না ওটা মুঠোর মধ্যে আটকে থাকায়। মিস্টার প্রসন্ন আবার বললেন, “হেল্প মি প্লিজ।”

ততক্ষণে চৌকিদার একটা দড়ি নিয়ে এসেছে। দড়িটা সাপের শরীরের মাঝ বরাবর তিনবার ফাঁস দিয়ে আটকে তার এক প্রান্ত সামনের গাছের ডালে

বেঁধে দিল সে। দিয়ে বলল, “সাপকে ছেড়ে দিয়ে দৌড়ে সরে যান।”

মিস্টার প্রসন্ন বাংলা না বুঝলেও ব্যাপারটা অনুমান করতে পারলেন। চকিতে হাত ছেড়ে দৌড়ে গেলেন তিনি খানিকটা দূরে। সাপটা এবার গাছের ডালে বাঁধা। দড়ির শেষে ঝুলতে লাগল। প্রাণপণে সে এ মাথাটাকে ওপরে তুলে দড়িটাকে জড়িয়ে ধরতে চাইছিল। ওর পেটে দড়ি চেপে বসে যাওয়ায় শক্তি যথেষ্ট কমে গিয়েছিল কিন্তু তাতে রাগ পড়েনি। মাঝে মাঝেই তার আস্ফালন শোনা যাচ্ছিল।

মিস্টার প্রসন্ন কাছে এসে জিজ্ঞেস করলেন, “এটা কি বিষাক্ত সাপ?”

অর্জুন দোলনার মতো দুলতে থাকা সাপটার দিকে তাকিয়ে বলল, “হ্যাঁ। কামড়ালে বেঁচে থাকা সম্ভব নয়।”

“মাই গড।”

কিন্তু ওইভাবে সাপটাকে ঝুলিয়ে না। রেখে মেরে ফেলাই ভাল। অর্জুন সেটা বলতে চৌকিদার তীব্র আপত্তি করল। ওটা ভগবানের সাপ, মারলে ভগবানই মারবেন। ও যাতে কাউকে না কামড়ায় তাই এই ব্যবস্থা। ওকে মারলে ওর জোড়া সাপটি যদি দেখতে পায় তা হলে আর রক্ষে থাকবে না। বরং এইভাবে ঝুলতে ঝুলতে ও আপনিই মরে যাবে।

অর্জুনের ভয় হচ্ছিল। কেউ যদি না দেখে ওর কাছাকাছি চলে আসে তা হলে নির্ঘাত সাপের ছোবল খাবে। এটা শুনে সুবোধ বলল, “ভালই হল। আমাদের আর একজন পাহারাদার বাড়ল।”

মিস্টার প্রসন্ন সাবান দিয়ে হাত ধুয়ে ফেললেন। তারপর চৌকিদারের সঙ্গে গল্প করতে লাগলেন। তিনি নাকি নীচের ডাইনিং রুমেই রাত কাটাবেন। ডাইনিং রুমটি মন্দ নয়। মেঝের ওপর কার্পেট পাতা, টেবিল-চেয়ারের সঙ্গে লম্বা সোফাও রয়েছে।

বিকেল হয়ে গিয়েছিল। চার বন্ধু বারান্দায় বেতের চেয়ারে বসে সামনের জলাশয়ের দিকে তাকিয়ে ছিল। ঝিঁঝির বীভৎস একটানা তীক্ষ্ণ শব্দ ছাপিয়ে এখন শ’য়ে -শ’য়ে পাখির ডাকে চারপাশ মুখরিত। সন্ধের মুখে যে যার গাছের ডালে ফিরে আসছে ওরা। গোটাপঞ্চাশেক টিয়া জলাশয়ের ওপর চার-পাঁচবার এমনভাবে পাক খেয়ে গেল যেন তারা সার্কাসের খেলা দেখাচ্ছে। সামনের গাছের ডালে সাপটা তখনও লড়ে যাচ্ছে প্রাণপণে।

ঝুপঝুপ করে সন্ধে নয়, একেবারে রাত নেমে গেল জঙ্গলে। প্রথমেই ঘন অন্ধকার। বাংলোয় ইলেকট্রিক নেই। চৌকিদার দু’-দুটো বড় হারিকেন জ্বেলে দিয়ে গেল দু’ঘরে। অর্জুন তাকে জিজ্ঞেস করল, “ফোটোগ্রাফার সাহেব কী করছেন?”

“ডাইনিং রুমের সোফায় শুয়ে আছেন।”

“এখানে কী কী দেখতে পাওয়া যায় ভাই?” সুবোধ জানতে চাইল।

“কপাল ভাল হলে হাতি, বাইসন, হরিণ তো পাবেনই, ভেতরের দিকে চিতাও দেখতে পারেন। আজ তো দেরি করে চাঁদ উঠবে।”

ঘন অন্ধকারের দিকে তাকিয়ে অজিত বলল, “চাঁদ উঠবে!”

“হ্যাঁ। দু’দিন আগে পূর্ণিমা গেল না?”

চৌকিদার নীচে নেমে গেলে অর্জুনরা গল্প শুরু করল। তাদের স্কুল-জীবনের মাস্টারমশাইদের গল্প। সুশীলবাবু, কমলাকান্তবাবু, সুধাময়বাবু, শিশিরবাবু থেকে হেডমাস্টারমশাই নারায়ণচন্দ্র চন্দ মশাইয়ের কথা আন্তরিকভাবে বলাবলি করতে লাগল ওরা। অর্জুনের ভাল লাগছিল। তারপরেই হঠাৎ আলোচনা বাঁক ঘুরে চলে এল অর্জুনের গল্পে। সবাই জানতে চাইল লাইটার রহস্যের সমাধানে আমেরিকায় গিয়ে কী অভিজ্ঞতা হয়েছিল? হঠাৎ অর্জুন কী করে সত্যসন্ধানের ক্ষমতা অর্জন করল? অমল বোস লোকটি কীরকম? ইত্যাদি।

নিজের কথা বলতে অস্বস্তি হয় অর্জুনের। তবু বন্ধুদের কৌতূহল সে মেটাচ্ছিল। এই সময় একটা ইঞ্জিনের আওয়াজ হল। তারপর জঙ্গলের মধ্যে আবছা আলো দ্রুত এগিয়ে আসছে— দেখতে পেল ওরা। হঠাৎই জঙ্গল ছেড়ে সেই আলো গাড়ির হেডলাইট হয়ে জলাশয়ের ওপর বাঁক খেয়ে বাংলোর ওপর আছড়ে পড়ল। এখন খাদের ওপর সাঁকোটা নেই। সন্ধের আগেই ওটাকে সরিয়ে রেখেছে চৌকিদার। হেডলাইট না নিভিয়ে হর্ন বাজাতে লাগল গাড়িটা।

অর্জুন উঠে দাঁড়িয়েছিল। সে দেখল চৌকিদার বাংলা থেকে বেরিয়ে নুড়িপাথরের ওপর এসে দাঁড়াল।

গাড়ি থেকেই হুকুম হল, “ব্রিজ লাগাও।” হুকুমটা হল হিন্দিতে।

“বাংলোতে জায়গা নেই সার।”

“জায়গা আছে কিনা আমরা বুঝব। যা বলছি তাই করো।”

“কিন্তু সার অর্ডার নিয়ে বাবুরা এসে গিয়েছেন। তাঁদের ঘর খুলে দিয়েছি। আপনারা অন্য কোথাও চেষ্টা করুন।” চৌকিদার বলল।

“এটা দেখতে পাচ্ছ? কথা না শুনলে তোমাকে মরতে হবে। আজ এখানে থাকতে আসিনি। কাজ শেষ করে চলে যাব।” লোকটা জানলা দিয়ে তার যে হাতটি বাড়িয়ে ধরল তাতে কিছু একটা ধরা আছে। চৌকিদার এবার কাঠের সাঁকো টেনে খাদের ওপর তুলে দিল। সঙ্গে সঙ্গে গাড়ি থেকে চারজন নেমে পড়ল।

সুবোধ বলল, “মনে হচ্ছে এরা গুণ্ডা। কী করবি?”

অর্জুন বলল, “কিছু করার দরকার নেই। চুপচাপ বসে থাক।”

ওরা বেতের চেয়ারে বসতেই লোকগুলো দুপদাপ শব্দ করে ওপরে উঠে এল। একজনের হাতে রিভলভার, বাকিরাও হিংস্র প্রকৃতির, সন্দেহ নেই। ওরা পাশাপাশি ঘর টয়লেট দেখে বাইরে এল। রিভলভারধারী হিন্দিতে বলল, “টর্চ ফেল।”

সঙ্গে সঙ্গে টর্চের আলো পড়ল অর্জুনদের মুখে। একে একে চারজনকে দেখে নিল ওরা। অর্জুন জিজ্ঞেস করল, “কী ব্যাপার? কী চাইছেন আপনারা?”

“লোকটা কোথায়?” চাপা গলায় বলল রিভলভারধারী।

“কোন লোক?”

“দেখুন ভাই, আপনাদের সঙ্গে আমার কোনও শত্রুতা নেই। কিন্তু আজ এখানে আসার সময় লাটাগুড়ির বাজারে দাঁড়িয়েছিলেন?”

“হ্যাঁ।”

“সেখানে একজন লোক, ফোটোগ্রাফার আপনাদের কাছে লিফট চেয়েছিল?”

অর্জুন এতক্ষণে বুঝতে পারল, “আপনারা। জানলেন কী করে?”

“লোকটা যে চায়ের দোকানের চা খেয়েছে তার দোকানদার মিথ্যে কথা বলবে না। তার জানের ভয় আছে।”

“আচ্ছা। হ্যাঁ ওঁকে লিফট দিয়েছি আমরা।”

“কেন?”

“আশ্চর্য। উনি এদিকের লোক নন, বিপদে পড়ে সাহায্য চাইছেন, গাড়িতে যখন জায়গা আছে তখন বলব কেন?”

“লোকটা কোথায় নামল?”

“আপনি তখন থেকে রিভলভার উঁচিয়ে কথা বলছেন এটা আমার ভাল লাগছে না। ওটা নামিয়ে ভদ্রভাবে কথা বলুন।” অর্জুন বলল।

সঙ্গে সঙ্গে একটা বিশ্রী গালাগাল করল লোকটা। করে বলল, “আমার সঙ্গে কেউ এভাবে কথা বলার সাহস করে না। লোকটা কোথায় না বললে তোকেই মালবাজারে তুলে নিয়ে যাব।”

“আচ্ছা! মালবাজারের লোক আপনারা। কার লোক? সুচা সিংহ না লড্ডন খান? এর বাইরে তো ওখানে কারও দল নেই।”

লোকটা বেশ অবাক হয়ে জিজ্ঞেস করল, “আপনি লড্ডন খানকে চেনেন?”

“চিনি। আপনি ওকে অর্জুনের নাম বলবেন। আর সেইসঙ্গে বলবেন এইভাবে রিভলভার দেখিয়ে তুই-তোকারি করেছেন কিন্তু আমি ভদ্রতা বজায় রেখেছি।”

লোকটা কিছু ভাবল। তারপর রিভলভার পকেটে ঢুকিয়ে বলল, “মনে হচ্ছে আপনি জানাশোনা লোক। কিন্তু ওই লোকটাকে আমার চাই।”

“কেন?”

“ও জলদাপাড়ায় যেসব ছবি তুলেছে তারপর ওকে ছেড়ে দেওয়া যায় না।”

“কী ছবি তুলেছে?”

“তা আমি জানি না। যে আমাকে কাজটা দিয়েছে সেটা তার সমস্যা। শুধু ওকে খুঁজে দেওয়াই আমার কাজ।”

“তার মানে তুমি টাকা নিয়ে কাজটা করছ?”

“যার যা কাজ তা তাকে করতেই হয়।” লোকটা বলল, “কিন্তু লোকটাকে এখানে খুঁজে পাচ্ছি না। অবশ্য এই অন্ধকারে জঙ্গলে গিয়ে লুকিয়ে পড়লে ওকে পাওয়া যাবে না।”

এই সময় নীচ থেকে একটা চিৎকার ভেসে এল। ওরা কাঠের রেলিং ধরে নীচের দিকে তাকাতেই দেখতে পেল চতুর্থ লোকটি চৌকিদারকে চেপে ধরেছে এবং সে যন্ত্রণায় চিৎকার করতে করতে বলছে, “একটু আগে নীচেই ছিল, এখন কোথায় গিয়েছে বলতে পারব না।”

সঙ্গে সঙ্গে এই তিনজন নীচে নেমে গেল। বাংলোর চারপাশে গভীর খাদ। সেটা ডিঙিয়ে বাইরে যাওয়া সম্ভব নয়। ওরা বাংলোচত্বর, চৌকিদারের ঘর তন্নতন্ন করে খুঁজল কিন্তু মিস্টার প্রসন্নকে কোথাও পাওয়া গেল না।

শেষপর্যন্ত ওদের নেতা কাঠের সাঁকোর দিকে তাকাল। তারপর বলল, “আমরা যখন ভেতরে ঢুকেছিলাম তখন ও কোথাও লুকিয়ে ছিল, ফাঁক বুঝে ওই ব্রিজ দিয়েই বাইরে চলে গিয়েছে।”

“তা হলে কী হবে ওস্তাদ?” একজন জানতে চাইল।

“যাবে কোথায়? জঙ্গলের ভেতরে ঢুকলে মারা পড়বে আর হাইওয়ের দিকে গেলে আমরা আছি। নাঃ, আজ রাতের ঘুমটা আর হবে না। চলো।” বলে সে চৌকিদারের দিকে ঘুরে দাঁড়াল, “আমরা চলে গেলে এই ব্রিজটা তুলে নেবে। কাল সকালের আগে যেন এটা আর না লাগে। বুঝতে পেরেছ?”

চৌকিদার মাথা নাড়তে ওরা কাঠের সাঁকো বেয়ে এগোতেই চাঁদ উঠল। হালকা আলো ফুটল জঙ্গলে। দু’জন গাড়িতে উঠল, আর বাকি দু’জন বাইরে দাঁড়িয়ে কথা বলছিল নিচু গলায়। বাংলার বারান্দা থেকে অর্জুনরা কোনও সংলাপই শুনতে পাচ্ছিল না।

অর্জুন জঙ্গলের দিকে তাকাল। চাঁদ উঠলেও তার শরীর এখন ছোট। যে হালকা জ্যোৎস্না এখন পৃথিবীতে নেমেছে তা জঙ্গলের শরীর ভেদ করতে অক্ষম। ফলে গাছপালাকে জমাট অন্ধকার বলেই মনে হচ্ছে। তার কোথায় মিস্টার প্রসন্ন লুকিয়ে আছেন তা কেউ বলতে পারবে না। হঠাৎ একটা আর্ত চিৎকার চারপাশে ছড়িয়ে পড়ল। এমনকী পাখিরাও চমকে ডেকে উঠল গাছে গাছে। ততক্ষণে গাড়ির ভেতর থেকে টর্চের আলো পড়েছে বাইরে। একটি লোক হাত চেপে মাটিতে লুটিয়ে পড়েছে। আর টর্চের আলোয় দেখা গেল শঙ্খচূড়টা প্রবলভাবে দুলছে দড়িতে বাঁধা অবস্থায়। কিন্তু দড়ির বাঁধন অনেক নীচে নেমে গিয়েছে। দুলতে দুলতে ঝুপ করে পড়ে গেল সাপটা। সঙ্গে সঙ্গে রিভলভারের গর্জন শোনা গেল।

বন্ধুরা ওপরে দাঁড়িয়ে থাকলেও অর্জুন দ্রুত নীচে নেমে এল। যে লোকটি ছোবল খেয়েছে সে মাটিতে ছটফট করছে। একটু দূরেই মৃত সাপটা পড়ে রয়েছে। তিনজন লোক কী করবে বুঝতে পারছিল না। অর্জুন দৌড়ে বাইরে এসে লোকটার জামা ছিঁড়ে দেখল কনুইয়ের কাছে দাঁত বসেছে। লোকটা হয়তো কথা বলতে বলতে ওপরে হাত তুলেছিল। অর্জুন সঙ্গে সঙ্গে ছেঁড়া জামার টুকরো দিয়ে কনুইয়ের ওপরে বাঁধন দিতে লাগল। তারপর চেঁচিয়ে বলল গাছের দড়িটা টেনে নামাতে। সেটা নামানো হলে আরও শক্ত বাঁধন কনুই থেকে প্রায় কাঁধ পর্যন্ত সে শক্ত করে বাঁধল। লোকটা গোঙাচ্ছে। অর্জুন বলল, “তাড়াতাড়ি ওকে হাসপাতালে নিয়ে যান। বিষ যদি এর মধ্যে ভেতরে চলে না গিয়ে থাকে তা হলে ও বেঁচে যাবে।”

তাড়াতাড়ি করে লোকটাকে গাড়িতে তুলল ওরা। তীব্রবেগে গাড়ি ঘুরিয়ে চলে গেল হেডলাইটের আলোয় অন্ধকার কেটে।

ততক্ষণে বন্ধুরা নেমে এসেছে নীচে। অজিত বলল, “আশ্চর্য ব্যাপার। ওই সাপটা এতক্ষণ বেঁচে ছিল? লোকটা ঠিক মরে যাবে।”

“সম্ভবত নয়।” অর্জুন বলল।

ঠিক তখনই মিস্টার প্রসন্নকে দেখা গেল। পাশের জঙ্গল থেকে বেরিয়ে এসে বললেন, “প্লিজ, আমাকে বাঁচান।”

উনি হাঁটতে পারছিলেন না ভাল করে। কোনওরকমে বাংলোর একতলায় নিয়ে আসার পর দেখা গেল ওঁর সমস্ত শরীরে মোটা মোটা পাহাড়ি জোঁক ঝুলছে। এমনকী জামাপ্যান্টের ভেতরেও ঢুকে গেছে সেগুলো। রক্ত খেয়ে ফুলে ঢোল হয়ে গেছে। সুবোধ বলল, “এত জেঁক ধরল কী করে?”

ডাইনিং টেবিল থেকে লবণ নিয়ে জোঁক ছাড়াতে ছাড়াতে অর্জুন বলল, “ভয়ে নড়াচড়া করতে পারেননি। শব্দ হলে ধরা পড়ে যেতেন।”

সুবোধ গুনল। প্রায় ছত্রিশটা জোঁক ছাড়ানো হল মিস্টার প্রসন্নর শরীর থেকে। চৌকিদার আলু কেটে তার রস ক্ষতস্থানগুলোতে লাগিয়ে দিতে দিতে বলল, “দু’দিনেই ঠিক হয়ে যাবে।”

কাঠের সাঁকোটা খুলে নেওয়া হল। রাত বাড়লে খাওয়াদাওয়ার পর মিস্টার প্রসন্ন একটু সুস্থ হলেন। সুস্থ হয়েই ব্যাগ থেকে একটা টিউব বের করে মলম লাগাতে লাগলেন ক্ষতস্থানগুলোতে। অর্জুন তাঁর পাশে এসে বসল, “কী হয়েছিল?”

মিস্টার প্রসন্ন মাথা নাড়লেন, “বিশ্বাস

করুন, আমি কিছু জানি না।”

“নিশ্চয়ই অকারণে ওরা এতদূরে ছুটে আসেনি?” অর্জুন জিজ্ঞেস করল, “ওরা আপনাকে জলদাপাড়ায় কিছু বলেনি?”

“হ্যাঁ বলেছে। পরশু বিকেলে আমি জঙ্গলে ঢুকে ছবি তুলছিলাম। তুলতে তুলতে সন্ধে হয়ে গেল। আমি হলং-এর বাংলোয় জায়গা পেয়েছিলাম। হঠাৎ একটা লোক এসে আমাকে বলল আজ যেসব ছবি আমি তুলেছি তার ফিল্ম দিয়ে দিতে হবে। আমি রাজি না হওয়ায় সে খুব শাসাল। সে চলে যাওয়ার পর একটা নেপালি কর্মচারী এসে চুপিচুপি বলে গেল, ‘সাব আপ ভাগ যাইয়ে। আপকো জান খতরামে হ্যায়।’ শোনার পর সত্যি আমি ভয় পেলাম। আমার তোলা ছবিগুলো কেন ওদের দরকার বুঝতে পারছিলাম না। কিন্তু আমি পালালাম। হলংয়ের জঙ্গল এত ঘন নয়। মাদারিহাটে পৌঁছে সেই রাত্রেই একটা ট্যাক্সি ভাড়া করে অনেকটা পথ চলে এসেছিলাম। ভোরের দিকে ট্যাক্সি খারাপ হল। তারপর হাঁটতে হাঁটতে লাটাগুড়িতে পৌঁছে অনেকক্ষণ বিশ্রাম করে ভেবেছিলাম ওদের হাত থেকে বাঁচতে পেরেছি। কিন্তু ওরা যে এখানেও পৌঁছে যাবে তা আমি বুঝতে পারিনি।” মিস্টার প্রসন্ন বললেন।

“ঠিক আছে। আপনি আজ বিশ্রাম করুন। আপনার কোনও ভয় নেই।” অর্জুন উঠে গেল।

রাত্রে ওরা হাতিদের জল খাওয়া দেখল জ্যোৎস্নায়। হাতিরা চলে গেলে এল বাইসনদের দল। নিজেদের মধ্যে মারামারি করল তারা। তারপর এল হরিণের ঝাঁক। ভোরের দিক তখন।

সকালের চা দিতে এসে চৌকিদার জানাল মিস্টার প্রসন্ন নেই। খাদের ওপর কাঠের সাঁকো টেনে তিনি বেরিয়ে গেছেন।

অর্জুন বলল, “অনুমান করেছিলাম। তাড়াতাড়ি চা খেয়ে বেরিয়ে পড়। ভদ্রলোক হেঁটে নাগরাকাটায় পৌঁছবার চেষ্টা করছেন।”

“কেন?” অজিত জিজ্ঞেস করল।

“যে-কোনও শিল্পীর যেমন তাঁর সৃষ্টির ওপর সবচেয়ে বেশি দরদ থাকে ঠিক তেমনই মিস্টার প্রসন্নর আগ্রহ ও মমতা থাকবে নিজের তোলা ছবিগুলোকে পাওয়ার। গতকাল এখানে আসার পথে আমরা নাগরাকাটার ফোটোর দোকানে যে ফিল্মগুলো প্রিন্ট করতে দিয়ে এসেছিলাম সেগুলো উনি হাতছাড়া করতে চাইছেন না। সেটাই স্বাভাবিক।”

গাড়ি চালাতে চালাতে অজিত বলল, “একদিনেই দারুণ অভিজ্ঞতা হল। তুই যেখানেই যাবি সেখানেই এরকম হবে, তাই না অর্জুন?”

অর্জুন হাসল। গাড়ি জঙ্গলের পথ ধরে এগোচ্ছিল। হঠাৎ একটা গাছের নীচে কিছু একটা পড়ে থাকতে দেখে গাড়ি থামাতে বলল অর্জুন। নেমে কাছে গিয়ে দেখল একটা বড় ঝোলা। তাতে জামাপ্যান্ট ইত্যাদি। সে ওপরের দিকে তাকিয়ে চিৎকার করল, “মিস্টার প্রসন্ন নেমে আসুন।”

অনেক ওপরে ভদ্রলোককে দেখা গেল। অসহায়ভাবে ডাল ধরে বসে আছেন। কোনওরকমে নেমে এলেন। এবার তার শরীর জুড়ে লাল পিঁপড়ে দেখা গেল। ওদের কামড়ে মুখ ফুলে ঢোল। জানা গেল ভোরের পথে চলতে চলতে হাতির দলের সামনে পড়েছিলেন। প্রাণ বাঁচানোর জন্যে গাছে ওঠার সময় ঝোলা পড়ে গিয়েছিল নীচে।

তাঁকে গাড়িতে তুলে অর্জুন বলল, “আমাদের অবিশ্বাস করলেন কেন! আপনার তোলা ছবি আপনারই থাকবে।”

মিস্টার প্রসন্নকে এখন খুব লজ্জিত এবং সংকুচিত দেখাল।

নাগরাকাটার ছবির দোকান খুলল সকাল দশটায়। প্রিন্ট হয়ে গিয়েছিল। প্যাকেট বের করে প্রৌঢ় দোকানদার জিজ্ঞেস করলেন, “এই ছবি কোন জঙ্গলে তোলা হয়েছিল?”

অর্জুন বলল, “কেন?”

“এ ছবি আমি দিতে পারব না। আপনাদের জন্যে অপেক্ষা করছিলাম। আমি থানা হয়ে আসছি। ওই যে পুলিশ এসে গিয়েছে।”

দোকানদার বলতেই একটি পুলিশের জিপ এসে দাঁড়াল। দারোগাবাবু দোকানে ঢুকে জিজ্ঞেস করলেন, “কই, কী ছবি দেখি?”

দোকানদার দেখালেন। দারোগা বললেন, “আরে। এ তো লড্ডন খান। পরিষ্কার মার্ডার। এঁরা কে?”

দোকানদার বললেন, “এঁরাই প্রিন্ট করতে দিয়েছিলেন।”

অর্জুন বলল, “ইনি প্রফেশনাল ফোটোগ্রাফার। জঙ্গলের ছবি তুলেছিলেন। ছবিটা দেখতে পারি? হ্যাঁ, এটি লড্ডন খান। মুখ পরিষ্কার উঠেছে।”

দারোগা জিজ্ঞেস করলেন, “আচ্ছা। আপনি লড্ডনকে চেনেন। মহাশয়ের নাম কি জানতে পারি?”

“আমি অর্জুন। জলপাইগুড়িতে থাকি।”

“অর্জুন? মানে—মানে—মানে!”

অজিত বলল, “হ্যাঁ, ঠিক ধরেছেন।”

দারোগা উচ্ছ্বসিত, “আরে মশাই, আপনার নাম এত শুনেছি। উঃ। চোখে দেখব ভাবতে পারিনি। লড্ডনকে ফাঁসাতে পারছিলাম না। এই ছবি খুব কাজে লাগবে। আপনারা আসুন, থানায় বসে এক কাপ চা খেয়ে আমাকে ধন্য করুন।”

অর্জুন বলল, “শুধু চা হলে চলবে না। ব্রেকফাস্ট চাই।”

“অবশ্যই।”

থানার দিকে এগিয়ে যাচ্ছিল গাড়ি দুটো। মিস্টার প্রসন্ন নিচু গলায় অজিতকে জিজ্ঞেস করলেন, “আমি ঠিক বুঝতে পারলাম না। উনি কী বললেন? আমি অর্জুন। মানে কী? অর্জুন তো মহাভারতের চরিত্র। আমি মানে কী?”

অজিত হাসল। তারপর বলল, “আমি মানে আই। আই অ্যাম অর্জুন। আন্ডারস্ট্যান্ড?”

২৩ ডিসেম্বর ১৯৯৭

অলংকরণ: কৃষ্ণেন্দু চাকী

heading1 = মহারাজের হিরের আংটি – রূপক সাহা

মহারাজের হিরের আংটি – রূপক সাহা

অফিসে বসে স্টার চ্যানেলে স্পার্টাক মস্কো বনাম ইন্টার মিলানের খেলা দেখছি, এমন সময় ঘরে ঢুকে কৌশিক বলল, “কালকেতুদা, এক্সক্লসিভ একটা খবর আছে।”

উত্তেজনায় ওর চোখমুখ চকমক করছে। এটা হয়। একটা ভাল খবর পেলে রিপোর্টারদের চোখমুখই বদলে যায়। ওর দিকে তাকিয়ে জিজ্ঞেস করলাম, “কী খবর রে?”

“সৌরভ গাঙ্গুলিকে নিয়ে। ইংল্যান্ডের ইয়র্কশায়ার কাউন্টি আগামী সিজনে সৌরভকে চায়।”

বললাম, “বাহ, পেলি কোত্থেকে খবরটা?”

“সৌরভের এক বন্ধু আছে দীপপ্রিয়। ওর খুবই ঘনিষ্ঠ। আমারও। আজ কথায় কথায় দীপপ্রিয় আমাকে বলে ফেলল।”

“সৌরভের সঙ্গে কথা বলেছিস?”

“না। ও কলকাতায় নেই। ওর বাড়ি থেকে বলল, কয়েকদিনের জন্য বাইরে গেছে।”

“কোথায় গেছে কিছু বলল?”

“না। বলতে চাইল না। তবে একজনের মুখে শুনলাম, সৌরভ নাকি মরিশাসে গেছে।”

“মরিশাসে? কেন? কোনও বিজ্ঞাপনের শুটিং আছে?”

“জানি না। তবে শুনলাম দিনচারেকের আগে নাকি ফিরবে না।”

“তা হলে তো মুশকিল হল রে কৌশিক। খবরটা দাঁড় করাবি কী করে? সৌরভকে জিজ্ঞেস না করে তো লেখা ঠিক হবে না।”

“আমি লিখে রাখছি কালকেতুদা। আপনি দেখুন অন্য কোনও সোর্স থেকে খবরটা কনফার্ম করা যায় কি না। আমি বলছি খবরটা কিন্তু জেনুইন।”

অগত্যা বললাম, “ঠিক আছে লেখ তা হলে।”

কৌশিক কম্পিউটারের সামনে বসে গেল। আমি আবার টিভি-র দিকে চোখ দিলাম। ইউরোপিয়ান চ্যাম্পিয়ান লিগের খেলা চলছে মিলানো রোনাল্ডো-জামোরানো খেলছে ইন্টারের হয়ে। একটু আগেই দুর্দান্ত একটা গোল করেছে রোনাল্ডো। ইন্টার এগিয়ে রয়েছে ১-০ গোলে। মাস কয়েক আগে বিশ্বকাপ ফুটবল কভার করতে গিয়েছিলাম ফ্রান্সে। রোনাল্ডোর ছ’টা ম্যাচ দেখে এসেছি নিজের চোখে। না দেখলে বিশ্বাসই করতাম না, ও কতবড় ফুটবলার।

চোখ টিভি পরদার দিকে। কিন্তু মন বসাতে পারছি না। সৌরভের খবরটা মাথায় ঘুরছে। একটা বাঙালি ছেলে ইয়র্কশায়ারের হয়ে খেলতে যাবে, ভাবা যায় না! কাল কাগজে বেরোলে খবরটা নিয়ে বেশ হইচই হবে। ইয়র্কশায়ার ক্লাব একটা সময় খুব রক্ষণশীল ছিল। বাইরের কোনও ক্রিকেটারকে ওরা নিত না। সেই ট্রাডিশনটা ওরা প্রথম ভাঙে শচীন তেন্ডুলকরকে টিমে নিয়ে। এখন কাউন্টি লিগে একজনের বেশি বিদেশি খেলতে দেওয়া হয় না। তাই সৌরভ যদি ওখানে খেলতে যায় তা হলে সেটা বিরাট ব্যাপার হবে আমাদের কাছে।

কিন্তু সমস্যা একটাই। খবরটা কনফার্ম করা দরকার। না হলে প্রতিবাদ আসতে পারে। ভেবেই পেলাম না কে কনফার্ম করতে পারে! ইয়র্কশায়ার ক্লাবে ফোন করা যেতে পারে। কিন্তু ওরা সরাসরি বলবে কিনা সন্দেহ। সব ক্ষেত্রে পেশাদার ক্লাবগুলো চূড়ান্ত গোপনীয়তা বজায় রাখে। আমার এক বন্ধু আছে লন্ডনে। নাম পিটার মার্ভিন। টাইমসের রিপোর্টার। ওকে ফোন করে খবরটা যাচাই করা যেতে পারে। কিন্তু পিটারকে এখন অফিসে পাওয়া মুশকিল। লন্ডনের সঙ্গে আমাদের টাইম ডিফারেন্স প্রায় সাড়ে তিন ঘণ্টা। পিটারকে তাই আমাদের রাত ন’টা সাড়ে ন’টার আগে পাওয়া যাবে না।

একটা খবর আমার মাথায় ঢুকলেই হল। সেটা যতক্ষণ না করতে পারছি ততক্ষণ আমি অন্যদিকে মন দিতে পারি না। হঠাৎ জিওফ বয়কটের কথা মনে পড়ল। উনি ইয়র্কশায়ারের লোক। ক্লাবে দীর্ঘদিন খেলেছেন। যতদূর জানি, বয়কট খুব পছন্দ করেন সৌরভকে। ইয়র্কশায়ার যদি সৌরভকে নেয় তা হলে নিশ্চয়ই উনি জানতে পারবেন। বলা যায় না ক্লাবকর্তারা হয়তো সৌরভকে নেওয়ার ব্যাপারে বয়কটের মতামতও নিয়েছেন। এই কথাটা মনে হওয়া মাত্র লন্ডনে বয়কটের বাড়িতে ফোন করলাম। কিন্তু ও প্রান্ত থেকে আনসারিং মেশিন বারবার শোনাতে লাগল, “জিওফ বয়কট বাড়িতে নেই, কোনও কিছু মেসেজ দেওয়ার থাকলে দিতে পারেন।”

টার্মিনালে কাজ করছে কৌশিক। অন্য একটা কম্পিউটারে বসে সন্দীপ। হঠাৎ উঠে এসে আমার হাতে একটা লেজার প্রিন্ট ধরিয়ে দিয়ে বলল, “কালকেতুদা, মোহনবাগান এয়ার ইন্ডিয়াকে চার গোলে হারিয়ে দিয়েছে। মুম্বই থেকে শুভেন্দুদা খবরটা পাঠিয়েছে।”

জাতীয় লিগে মুম্বই আর বাঙ্গালোরের দুটো ম্যাচ ছিল। বাঙ্গালোরে গেছে তাপস। ইস্টবেঙ্গল-আই টি আই ম্যাচ কভার করতে। সন্ধে সাতটা বাজে। এখনও তাপস খবরটা পাঠায়নি। কী রেজাল্ট হয়েছে। তা জানার জন্য ঘনঘন ফোন আসছে আমাদের অফিসে। সন্দীপকে তাই বললাম, “তুই একটা কাজ কর তো। বাঙ্গালোর অফিসে ফোন করে ম্যাচের রেজাল্টটা জেনে নে। ওকে তাড়াতাড়ি রিপোর্টটা পাঠাতে বল।”

সন্দীপ টেলিফোন করতে চলে গেল। খবরের কাগজে এই সময়টা হল পিক আওয়ার্স। এই সময়টায় আমরা এত ব্যস্ত থাকি, অন্য কিছু মাথায় থাকে না। শুভেন্দুর রিপোর্টে চোখ বোলাতে বোলাতে ভাবলাম ইস্টবেঙ্গল যদি আরও বেশি গোলে না জেতে, তা হলে মোহনবাগানের ম্যাচটাকেই লিড স্টোরি করে দেব খেলার পাতায়। চিমা তিনটে গোল করেছে কুপারেজে। ওর একটা ছবি দেওয়াও দরকার।

চিমার একটা ভাল ছবির জন্য তিনতলায় নেটওয়ার্কে যাব ভাবছি, এমন সময় ঘরে ঢুকলেন বীরেনদা। কৌশিক আর সন্দীপের দিকে এক পলক তাকিয়ে নিয়ে বীরেনদা বললেন, “এই কালকেতু, একটা কথা বারবার বলেও কি তোদের শোধরানো যাবে না?”

বীরেনদা হলেন আমাদের কাগজের এডিটোরিয়াল অ্যাডভাইসার। প্রতিদিন কাগজে আমরা যেসব ভুলভ্রান্তি করি, তা ধরাই ওঁর কাজ। বানান, বাক্য গঠন, শব্দপ্রয়োগে অনেক সময় তাড়াহুড়োতে লিখতে গিয়ে রিপোর্টারদের ভুল হয়ে যায়। বীরেনদা রোজ লাল কালির দাগ দিয়ে তা শুধরে, কাগজের সেই পাতাটা সংশ্লিষ্ট দফতরে পাঠিয়ে দেন। একই ভুল দু’-তিনবার করলে বীরেনদা মাঝেমধ্যে একটু রেগেও যান। নিশ্চয়ই খেলার পাতায় আমাদের কোনও ভুল হয়েছে। তাই উনি জিজ্ঞেস করতে এসেছেন। বললাম, “আমাদের আবার কী ভুল হল বীরেনদা?”

“তোদের ক’দ্দিন বলেছি, মিয়াঁদাদ লেখার সময় চন্দ্রবিন্দুটা য়-এর ওপর দিবি। তা না করে এখনও চন্দ্রবিন্দুটা তোরা ম-এর ওপর লিখছিস। যে লিখেছে তাকে আমার কাছে একবার পাঠিয়ে দিস তো?”

বললাম, “ঠিক আছে!”

ভেবেছিলাম কথাগুলো বলে বীরেনদা চলে যাবেন। কিন্তু গেলেন না। দাঁড়িয়ে রইলেন। তারপর বললেন, “হ্যাঁ রে কালকেতু, আমাদের সৌরভটা ব্যাট করার সময় চোখ পিটপিট করে কেন রে?”

বীরেনদাকে বললাম, “সৌরভ চোখে লেন্স ব্যবহার করে বলে ওটা করে।”

“তাই বল,” বীরেনদা বললেন, “আমাদের সময় পঙ্কজ রায়েরও চোখ খারাপ হয়েছিল রে। তখন তো আর লেন্স-ফেন্স ছিল না। ছিল চশমা। পঙ্কজ ওই চশমা পরেই খেলত। পরের দিকে ইমপ্রুভ করেছিল।”

বীরেনদা বেশ গল্পের মুডে। কিন্তু কাগজের লোক, জানেন এই সময়টা গল্পের নয়। হঠাৎ বললেন, “চলি রে। যে কথাটা তোকে জিজ্ঞেস করতে এসেছিলাম, সেটাই ভুলে মেরে দিয়েছি। আজ দিগিনের পার্টিতে তুই যাচ্ছিস তো? ওখানে কিন্তু সৌরভ আসছে।”

কৌশিক ঘুরে বসল কথাটা শুনে। সৌরভ আসবে? মানে? ও তো এখন মরিশাসে। কথাটা আমার আর কৌশিক— দু’জনের মুখ থেকেই ছিটকে বেরোল একসঙ্গে।

বীরেনদা বললেন, “কোনও খবর-টবর তোরা রাখছিস না বোধহয় আজকাল। সৌরভ মরিশা থেকে তো চলে এসেছে দিন দুয়েক।”

॥ ২ ॥

বীরেনদা বলার পর হঠাৎই মনে পড়ল। সত্যিই তো! দিগিন ভট্টাচার্য ওর পার্টিতে যাওয়ার জন্য দু’দিন আগে আমাকে ফোন করেছিল। ওর সঙ্গে আমার পরিচয় দুবাইয়ে। বছরতিনেক আগে। এশিয়ান কাপ ফুটবল কভার করার জন্য সেবার দুবাই গিয়েছিলাম। ওখানে সোনার গয়না সস্তা। আমার স্ত্রী ফুল্লরার জন্য একটা আংটি কেনার দরকার ছিল। তাই একটা দোকানে গিয়েছিলাম। দিগিনও ওর স্ত্রী আর ছেলেকে নিয়ে তখন কী যেন কিনছিল। ছেলেটার বয়স তখন আট-ন’বছর। খুব ছটফটে। ওই সময় দিগিন একবার ধমকে উঠেছিল, “জয়, দুষ্টুমি কোরো না।”

বাংলায় কথা বলতে শুনে যেচে আলাপ করেছিলাম ওদের সঙ্গে। বালিগঞ্জের ছেলে। আমারই বয়সি। সফটওয়্যারের ব্যাবসা করে দুবাইয়ে। সেদিনই দিগিন জোর করে আমাকে ওর বাড়িতে টেনে নিয়ে যায়। দুবাইয়ে প্রচুর ভারতীয় বসবাস করেন। ওঁদের একটা সংস্থা রয়েছে। দিগিন তখন ওই সংস্থার প্রেসিডেন্ট। দু’দিন পর ওরা ভারতীয় ফুটবল টিমটাকে সংবর্ধনাও দিয়েছিল। তখন থেকেই দিগিনের সঙ্গে আমার বন্ধুত্বের সম্পর্ক।

মাঝেমধ্যে দিগিন চিঠি দিয়ে অথবা ফোন করে আমার সঙ্গে যোগাযোগ রাখত। আলাপ হওয়ার পর থেকে দিগিন মাত্র একবারই এসেছিল কলকাতায়। জামির লেনে ওদের বাড়িতে সেবার নেমন্তন্ন করেও খাইয়েছিল। আমিও ওকে আমার বাড়িতে নিয়ে গিয়েছিলাম। দিনকয়েক আগে দিগিন দুবাই থেকে হঠাৎ ফোন করে জানায়, সিঙ্গাপুর যাওয়ার পথে ও এক সপ্তাহের জন্য কলকাতায় আসছে। শুনে খুব ভাল লেগেছিল।

কলকাতায় এসে যখন ফের ফোন করল, তখন বললাম, “এখনই চলে এসো আমাদের অফিসে।”

দিগিন বলল, “না ভাই, সময় পাব না। একটা কারণে তোমাকে আমার খুব দরকার। তোমার সাহায্য চাই।”

“কী বলো।”

“আমাদের ইন্ডিয়ান অ্যাসোসিয়েশন এবার আমাকে একটা দায়িত্ব দিয়ে পাঠিয়েছে। গতবার ইন্ডিয়ান টিম যখন শারজায় খেলতে গিয়েছিল, তখন। সৌরভ গাঙ্গুলিকে ভাল পারফরম্যান্সের জন্য আমরা একটা হিরের আংটি দেব প্রমিস করেছিলাম। কিন্তু গ্রুপ ম্যাচে হেরে যাওয়ায় ইন্ডিয়ান টিম তাড়াতাড়ি চলে আসে। তাই আংটিটা ওকে তখন দেওয়া হয়নি। এবার নিয়ে এসেছি। একটা অনুষ্ঠান করে সৌরভকে আংটিটা দিতে চাই। সে-ব্যাপারেই তোমাকে সাহায্য করতে হবে।”

“আমাদের কাগজে কি খবরটা করে দেব?”

“না না। এখনই কোরো না। খবরটা আগে তোমাদের কাগজে বেরিয়ে গেলে ভান্ডারকর ব্যাটা রেগে যাবে।”

“কে এই লোকটা?”

“আর বোলো না। এই লোকটা এখন আমাদের অ্যাসোসিয়েশনের দণ্ডমুণ্ডের কর্তা।”

“কোথায় করবে অনুষ্ঠানটা?”

“আমার জামির লেনের বাড়িতে। তুমি তো আগে এসেছ। বেশি লোক ডাকব না ভাই। টিভি আর কাগজের কয়েকজনকে। প্লাস পঙ্কজ রায় আর মানিক গোস্বামীকে।”

“মানিকদাকে তুমি চিনলে কী করে?”

“উনি ইন্ডিয়ার জুনিয়ার টেনিস টিমটার ম্যানেজার হয়ে একবার দুবাইয়ে গিয়েছিলেন। তখন জানলাম উনি চুনি গোস্বামীর দাদা।”

কথা বলতে বলতেই দিগিন তখন অতিথিদের নাম লিখে নিয়েছিল। মাঝের দু’দিন আর যোগাযোগ করেনি। এই ধরনের অনুষ্ঠানে সাধারণত আমি যাই না। কৌশিকদের মতো কাউকে পাঠিয়ে দিই। কিন্তু এই অনুষ্ঠানটা দিগিনের। আমাকে যেতেই হবে। না গেলে ও মনে মনে খুব দুঃখ পাবে। ভাগ্যিস, বীরেনদা মনে করিয়ে দিলেন।

হাতঘড়িতে দেখলাম, সন্ধে প্রায় সাতটা। দিগিনের অনুষ্ঠান রাত আটটায়। এসপ্লানেড থেকে জামির লেনে যেতে আধঘণ্টার বেশি লাগা উচিত নয়। এর মধ্যে বাঙ্গালোর থেকে তাপসের কপি যদি এসে যায় তা হলে ঠিক সময়ে পৌঁছে যেতে পারব। বীরেনদা এই মাত্র বলে গেলেন সৌরভ কলকাতায় আছে। হতে পারে। আসলে এত লোক ওকে বিরক্ত করে, ও কলকাতায় থাকলেও কাউকে জানাতে চায় না। আজকাল সৌরভ ঘনঘন নম্বর বদলায় টেলিফোনের। পছন্দমতো লোক ছাড়া কারও সঙ্গে দেখা করে না। অবশ্য আমি যদি ফোন করি, ও কখনও এড়িয়ে যায় না। ওর সঙ্গে সম্পর্কটা আমার এত ভাল।

বীরেনদা চলে যাওয়ার পর ফোন করলাম সৌরভের বাড়িতে। একটু পর এসে ও নিজেই ধরল ফোনটা। বলল, “কী ব্যাপার কালকেতুদা, অফিস থেকে এখনও বেরোওনি?”

পালটা প্রশ্ন করলাম, “দিগিনের অনুষ্ঠানে তুমি যাচ্ছ না?”

“এই বেরোচ্ছি। তবে বেশিক্ষণ থাকব না। কাল সকালের ফ্লাইটেই ফের মুম্বাই যাচ্ছি।”

“সৌরভ, তোমার সম্পর্কে একটা খবর নিয়ে এসেছে কৌশিক। তুমি নাকি ইয়র্কশায়ারের হয়ে এবার সাইন করছ?”

চমকে উঠে সৌরভ বলল, “কে দিল খবরটা?”

“সেটা জানতে চেয়ো না। আগে বলে খবরটা সত্যি কি না।”

“এখনও তেমন কিছু হয়নি।”

বুঝতে পারলাম খবরটা সৌরভ চেপে যাচ্ছে। তাই বললাম, “খবরটা কিন্তু আমরা ছাপছি। পরে অস্বীকার কোরো না।”

সৌরভ বলল, “যা ইচ্ছে লেখো, কিন্তু আমার মুখ দিয়ে কিছু বসিয়ে দিয়ো না।”

“ঠিক আছে, দিগিনদের বাড়িতে তা হলে তোমার সঙ্গে দেখা হচ্ছে।”

“ও কে।” বলেই সৌরভ লাইনটা ছেড়ে দিল।

কৌশিক ঘাড় ঘুরিয়ে আমাদের কথা শুনছিল। জিজ্ঞেস করল, “কী বলল সৌরভ?”

বললাম, “খবরটা কিন্তু অস্বীকার করল না।”

কৌশিকের মুখে একচিলতে হাসি ফুটে উঠল। আত্মতৃপ্তির হাসি। একজন রিপোর্টার যখন কোনও এক্সকুসিভ খবর আনে এবং পরে তা মিলে যায়, তখন তার মুখে এরকম হাসিই ফুটে ওঠে।

হাতের সব কাজ সেরে অফিস থেকে বেরোলাম প্রায় আটটায়। জামির লেনে যখন পৌঁছলাম, তখন পার্টি অনেকক্ষণ শুরু হয়ে গেছে। নীচের বড় হলঘরেই অনুষ্ঠান। আজকাল প্রাইভেট চ্যানেলের বেশ কিছু লোক ক্যামেরা নিয়ে হাজির হয় বিভিন্ন অনুষ্ঠানে। দেখলাম সৌরভকে ঘিরে ছবি তুলছেন কয়েকজন ক্যামেরাম্যান। ইন্ডিয়া টিম নিউজিল্যান্ড সফরে যাবে পঞ্চাশ দিনের জন্য। সে-সম্পর্কে সৌরভকে প্রশ্ন করছে অভিজিৎ বলে একটা ছেলে। উত্তর দিতে দিতে আমার দিকে চোখ পড়ায় সৌরভ হাসল।

যার পার্টিতে এসেছি সেই দিগিনকে কোথাও দেখতে পেলাম না। ঘরের চারদিকে চোখ বোলালাম, অথচ ও কোথাও নেই। হলঘর থেকে দোতলায় উঠে গেছে ঘোরানো একটা সিঁড়ি। হঠাৎ চোখে পড়ল দোতলার ল্যান্ডিংয়ে দাঁড়িয়ে ভিডিও ক্যামেরায় ছবি তুলছে দিগিনের ছেলে জয়। তিন বছর আগে ওকে দেখেছিলাম। এখন বেশ লম্বা হয়ে গেছে। আমার দিকে চোখ পড়তেই নীচে নেমে এসে বলল, “আঙ্কল, পুরো অনুষ্ঠানটা তুলে রাখছি। দুবাইয়ে নিয়ে গিয়ে দেখাব।”

জিজ্ঞেস করলাম, “কী ক্যামেরা তোমার?”

“প্যানাসনিক।”

“তোমার ড্যাডি কোথায়?”

“ওপরে। যান। উঠেই ডান দিকে।”

বলেই জয় ছবি তুলতে ব্যস্ত হয়ে পড়ল। সিঁড়ি দিয়ে দোতলায় উঠে ডান দিকে চোখ ফেরাতেই দেখলাম, বিরাট ড্রয়িংরুমে বসে আছে দিগিন, বীরেনদা এবং আরও দু’-একজন। ওদের দিকে তাকিয়েই মনে হল, কোনও একটা অঘটন ঘটে গেছে। নীচে হইহুল্লোড় চলছে। অথচ ওপরটা ঝড়ে বিধ্বস্ত। সবাই চুপচাপ। আমাকে দেখে বীরেনদা শুকনো মুখে শুধু বললেন, “ওহ, তুই এসে গেছিস।”

দিগিনের দিকে তাকিয়ে বললাম, “কী ব্যাপার দিগিন, ইজ সামথিং রং?”

ও বলল, “একটা খুব বাজে ব্যাপার হয়ে গেছে ভাই।”

“কী ব্যাপার?”

“সৌরভকে যে প্রেজেন্টেশনটা দেব বলে এনেছিলাম, সেটা চুরি গেছে ভাই।”

“প্রেজেন্টেশন মানে সেই হিরের আংটি?”

“হ্যাঁ। সৌরভ এসে গেছে। আমার মানসম্মান সব। গেল। তুমি আমাকে বাঁচাও ভাই।”

॥ ৩ ॥

দিগিন যা বলল, তাতে বুঝলাম সন্ধে সাতটা নাগাদ যখন খবরের কাগজের লোকেরা আসতে শুরু করে, তখন কেউ একজন হিরের আংটিটা দেখতে চেয়েছিল। দিগিন সেটা দেখায়। ঠিক সেই সময়ই দুবাই থেকে একটা ফোন আসে। নীচে ফোন ধরে কথা বলার পর দিগিন একবার ওপরে উঠে এসেছিল। পৌনে আটটা নাগাদ সৌরভ আসে। ঠিক তখনই দিগিন আবিষ্কার করে, বাক্সসহ আংটিটা পকেটে নেই। ওর মুখে এ পর্যন্ত শোনার পর জিজ্ঞেস করলাম, “ফোন ধরতে যাওয়ার আগে ঠিক কার হাতে আংটিটা দিয়েছিলে মনে আছে?”

“না।”

“তখন ওখানে কে কে ছিল?”

“আমি, জয়, ভান্ডারকর ছাড়া কাগজের সাত-আটজন লোক। জয় অবশ্য নীচের ফ্লোরে ছিল না। ও সিঁড়ির ওপর দাঁড়িয়ে আমাদের ছবি তুলছিল।”

“এই ভান্ডারকর লোকটা কে?”

“দুবাইয়ে ইন্ডিয়ান অ্যাসোসিয়েশনের সেক্রেটারি এখন। পুণের লোক। কিন্তু এই অনুষ্ঠানের জন্যই ওকে এখানে টেনে এনেছি। ভাবলাম, সৌরভকে যে আংটিটা দিচ্ছি তার একজন সাক্ষী থাক। কাল সকালে ও পুণে চলে যাবে। এখানে আমার বাড়িতে ওঠেনি। রয়েছে হিন্দুস্থান হোটেলে।”

“দুবাইতে কী করেন ভদ্রলোক?”

“তেমন কিছু না। ফুড প্রোডাক্টসের কী যেন একটা এজেন্সি আছে।”

“এখন কোথায় উনি?”

“বোধহয় নীচে। সৌরভ আসার পর থেকে ছিনেজোঁকের মতো ওর সঙ্গে লেগে রয়েছে। কী করা যায় বলো তো ভাই? আজ আংটিটা না দিতে পারলে সৌরভ আমার সম্পর্কে বিচ্ছিরি ধারণা করবে। পুরো দোষটা অবশ্য আমার। তখন পকেট থেকে বের করে কেন যে সবাইকে দেখাতে গেলাম…”

কথাটা শুনে বললাম, “অত উতলা হোয়ো না। আমাকে ভাবতে দাও।”

দিগিনের চোখমুখ দেখে বোঝা যাচ্ছে, একেবারে ভেঙে পড়েছে। স্বাভাবিক। ও আমার হাত ধরে বলল, “কালকেতু, তুমি শখের গোয়েন্দাগিরিও করো। একবার চেষ্টা করে দ্যাখো-না, আংটিটা বের করতে পারো কি না।”

বললাম, “সেটা তুমি না বললেও আমি চেষ্টা করতাম। আপাতত একটা কাজ করো, নীচে যাও। সৌরভ যাই যাই করছে। ও এক জায়গায় বেশিক্ষণ থাকার ছেলে নয়। ওকে আধঘণ্টা ঠেকিয়ে রাখে। এর মধ্যে যা ব্যবস্থা করার আমি করছি।”

কথাটা শুনেই দিগিন উঠে দাঁড়াল। সবাই মিলে এসে দাঁড়ালাম সিঁড়ির ল্যান্ডিংয়ে। এখান থেকে নীচের হলঘরের সবকিছু দেখা যাচ্ছে। সৌরভকে ঘিরে অল্পবয়সি কিছু ছেলেমেয়ের ভিড়। কেউ কেউ অটোগ্রাফ নিচ্ছে। খবরের কাগজের লোকেরা এদিক-ওদিক ছড়িয়ে ছিটিয়ে দাঁড়িয়ে। কারও হাতে খাবারের প্লেট। ঘরের একপাশে বুফে-র আয়োজন রয়েছে। সেখানে ছোট্ট লাইন। এখনও কেউ জানে না, কী বিপদ ঘটে গেছে।

দিগিনরা নীচে নেমে গেল। আমার পাশেই দাঁড়িয়ে ভিডিও ক্যামেরায় ছবি তুলছে জয়। ওপরে দাঁড়িয়ে দ্রুত চোখ বোলাতে লাগলাম। অতিথিদের মধ্যে মোটামুটি সবাই চেনা। এঁদেরই মধ্যে কেউ আংটিটা সরিয়েছেন। কিন্তু কে? অতিথিদের ডেকে ডেকে তো আর পকেট সার্চ করা সম্ভব না। সেটা অপমান করা হবে। বেশিরভাগই খবরের কাগজের লোক। বাকিরা বোধহয় দিগিনের আত্মীয়। সৌরভকে দেখার জন্য এসেছেন। এঁদের মধ্যে কেউ হিরের আংটি হাতাবেন বলে মনে হয় না।

সমস্যা যত কঠিন হয়, তত দ্রুত আমার মাথা। খোলে। হাতে সময় বেশি নেই। বড়জোর মিনিট পঁচিশ। এর মধ্যেই আমাকে আংটি চুরির রহস্য উন্মোচন করতে হবে। মুম্বইয়ে একবার ব্রায়ান লারার গ্লাভস চুরির কেসটা সমাধান করেছিলাম এক ঘণ্টার মধ্যে। সেই কাহিনি লিখেছিলাম আনন্দমেলায় ‘একটা ফালটুস চুরি’ গল্পে। সৌরভ মানে মহারাজের আংটি চুরির ঘটনাটাও লিখতে হবে যদি রহস্য ভেদ করতে পারি। সে অবশ্য পরের কথা।

নীচে দিগিন দাঁড়িয়ে কথা বলছে, মাঝবয়েসি একটা লোকের সঙ্গে। পরনে ঘিরে রঙের সাফারি স্যুট। লোকটাকে দেখে কেন জানি না মনে হল, এর নামই ভান্ডারকর। গায়ের রং বেশ কালো। মরাঠিরা খুব একটা কালো হন না। বিনোদ কাম্বলিকে দেখার আগে পর্যন্ত আমার এই ধারণা ছিল। পরে জেনেছি মহারাষ্ট্রের উপকূল অঞ্চলে যাঁরা থাকেন, তাঁদের অনেকেরই গায়ের রং কালো। নীচের দিকে তাকিয়ে লক্ষ করতে লাগলাম সৌরভকে। পঙ্কজদার সঙ্গে হেসে হেসে কথা বলছে। ওর মাথায় যদি একবার ঢোকে এক মিনিটের বেশি থাকবে না, তা হলে আর ওকে রাখা যাবে না।

হলঘরের ঠিক কোন জায়গাটা থেকে আংটিটা গায়েব হয়েছে, সে-সম্পর্কে আন্দাজ নেওয়ার জন্য নীচে এসে দাঁড়ালাম। হলঘরের ঠিক মাঝখানে দাঁড়িয়ে হঠাৎ ওপরের দিকে তাকাতেই মনে একটা ঝিলিক দিয়ে উঠল। হয়তো সম্ভব, এখনই রহস্যভেদ করা সম্ভব। সিঁড়ি দিয়ে দ্রুত ওপরে উঠে গেলাম। জয়কে ডেকে বললাম, “এই, তোমাদের বাড়িতে ভিসিআর আছে?”

“আছে। কেন আঙ্কল?”

“তুমি এসো আমার সঙ্গে। দরকার আছে।”

॥ ৪ ॥

সৌরভ মিনিটদশেক আগে চলে গেছে। ওর সঙ্গে সঙ্গে খবরের কাগজের লোক এবং অতিথিরাও। দোতলার ঘরে টিভি-র সামনে বসে আমরা কয়েকজন। দিগিন, ওর স্ত্রী, জয়, বীরেনদা, আরও দু’জন, যাদের আমি চিনি না। টিভি-র রিমোট কন্ট্রোল আমার হাতে। ঘণ্টাখানেক আগে হিরের আংটিটা যখন দিগিনের হাতে তুলে দিই তখন ও চমকে উঠেছিল। ইশারায় তখন বলেছিলাম, এখন না। আগে অনুষ্ঠানটা শেষ করো। তারপর যা বলার বলব। আংটিটা কী করে উদ্ধার করলাম, টিভি-র পরদায় এখন তা ওদের দেখাচ্ছি। আমার কিছু না বললেও চলবে।

আসলে ভিডিও ক্যামেরায় জয় অনুষ্ঠানের যেসব। মুহূর্তগুলো তুলেছিল, তার ক্যাসেট চালিয়ে দিয়েছি। ভিসিআর-এ নিজে একবার দেখেছি। পরদায় একে-একে ছবি ফুটে উঠছে। দিগিন বাক্স খুলে আংটিটা সবাইকে দেখাচ্ছে। সিঁড়ির ওপর থেকে তুলেছে বলে সব স্পষ্ট দেখা যাচ্ছে। দু’-একজনের হাত ঘুরে আংটির বাক্সটা গেল সাফারি পরা ভান্ডারকরের হাতে। ঠিক সেই সময়ই আমি ছবিটা স্টিল করে জিজ্ঞেস করলাম, “এই লোকটাই তো ভান্ডারকর, তাই না।”

“হ্যাঁ।”

“লোকটার সঙ্গে তোমার সম্পর্ক কেমন?”

“কেন বলো তো?”

“যা জানতে চাইছি বলো।”

“ভাল না। আমাদের অ্যাসোসিয়েশনে দুটো গ্রুপ আছে। বাঙালিদের একটা গ্রুপ। আর অন্যটা অবাঙালিদের। আমরা চেয়েছিলাম সৌরভকে ফেলিসিটেট করতে। আর ওরা প্রেশার দিচ্ছিল, অজিত আগরকরকে। এ নিয়ে বেশ অশান্তি হয়েছিল। দুবাইয়ে সৌরভকে কেন আংটিটা দিতে পারিনি জানো? এই ভান্ডারকররা ইচ্ছে করে দেরি করিয়ে দিয়েছিল। পাছে পরে কোনও অশান্তি করে সেজন্য ওকে কলকাতায় টেনে এনেছিলাম। কিন্তু তুমি এত কথা জিজ্ঞেস করছ কেন ভাই?”

প্রশ্নটা শুনে মুচকি হেসে বললাম, “সেটা নিজের চোখে দ্যাখো এবার।”

বলেই ভিসিআর চালিয়ে দিলাম। ভান্ডারকরের হাতে সেই আংটির বাক্স। ঠিক সেই সময় দিগিন ফোন ধরতে চলে গেল। জয় না জেনেই সেই সময় ভান্ডারকরকে ফোকাস করেছিল। পরদায় আমরা দেখছি, ভান্ডারকর এদিক-ওদিক তাকাচ্ছে। তারপর শো-কেসের ওপর রাখা একটা ফ্লাওয়ার ভাসের মধ্যে গুঁজে দিল ছোট্ট বাক্সটা। ঠিক ওই জায়গাটায় আমি ফের স্টিল করে দিলাম।

দৃশ্যটা দেখে দিগিন রেগে উঠে দাঁড়িয়েছে। বলেই ফেলল, “শয়তানটাকে আমি পুলিশে হ্যান্ডওভার করব।”

বললাম, “কোনও লাভ হবে না। তুমি কিছু প্রমাণ করতে পারবে না। আংটিটা তে ও নিয়ে যায়নি। গোপন জায়গায় লুকিয়ে রেখে গিয়েছিল। ওর উদ্দেশ্য ছিল তোমাকে বেইজ্জত করা। সেটা অবশ্য করতে পারল না।”

দিগিন বলল, “এখন বুঝছি, তুমি যখন আংটিটা এনে আমার হাতে দিলে তখন ভান্ডারকরের মুখটা হঠাৎ কেন ফ্যাকাশে হয়ে গিয়েছিল। তার দু’মিনিটের মধ্যে ও পার্টি ছেড়ে বেরিয়ে গেল। ভাগ্যিস তুমি আজ এসেছিলে।”

“না, ক্রেডিটটা আমাকে দিয়ো না। এটা প্রাপ্য তোমার ছেলের। নীচ থেকে ওর হাতে ভিডিও ক্যামেরা দেখে হঠাৎই মাথায় খেলে গেল, অনুষ্ঠানের সবকিছু ও ক্যামেরায় ধরে রেখেছে। হয়তো চুরির কোনও ক্লু ক্যাসেটে পাওয়া গেলেও যেতে পারে। হোপ এগেনস্ট হোপ। ওপরে এসে জয়ের কাছ থেকে ক্যাসেটটা চেয়ে নিয়ে দেখতে বসে গেলাম। ব্যস, ক্লু নয়। আসল কালপ্রিটই ধরা পড়ে গেল। আসলে কী জানো, একটা কথা আছে, ‘যেখানে দেখিবে ছাই, উড়াইয়া দ্যাখো তাই, পাইলেও পাইতে পারো অমূল্য রতন।’ কথাটা যেমন আমি সাংবাদিকতার ক্ষেত্রে মানি, তেমনই গোয়েন্দাগিরিতেও।”

১০ মার্চ ১৯৯৯

heading1 = আজব গোয়েন্দার দেশে – আবুল বাশার

আজব গোয়েন্দার দেশে – আবুল বাশার

আবিরমামার মুখে ভূতের গল্প শোনা আমাদের চিরকেলে অভ্যেস। মামা মুখ বদলাবার জন্য আজ একটি নতুন প্রস্তাব দিলেন। চুনোর মুখের দিকে একদৃষ্টে কিছুক্ষণ অদ্ভুতভাবে চেয়ে থেকে বললেন, “গোয়েন্দাগিরির চমৎকার গল্প বইয়ে পড়েছিস বিস্তর, কিন্তু চুনো, ম্যাজিক দেখিয়ে আততায়ী বা চোর ধরার গল্প তোদের জানা নেই। তাও ফের পি. সি. সরকারের ম্যাজিক নয়, সেটি হচ্ছে, যাকে বলে, ‘ব্ল্যাক ম্যাজিক’।”

ব্ল্যাক ম্যাজিক? ইংরেজিতে একটা নতুন লজ শুনলাম এমন বলব না, তবে কথাটার আবছা মানে মনে নিয়ে মামার গল্প শোনা ঠিক নয়। মামাই বললেন, “পি. সি. সরকারের ম্যাজিক অনেকটাই বিজ্ঞানভিত্তিক, অলৌকিক কিছু নয়, তাতে কোনও অতিপ্রাকৃত ঘটনা থাকে না। একজন আধুনিক জাদুকর, তুকতাকে বিশ্বাস করেন না। মন্ত্র মানেন না। বাণমারা, তুক করা, আত্মার কারসাজি, ভূতপ্রেত কোনও কিছুই মডার্ন ম্যাজিকে আসে না। এমনকী ‘ভোজবাজি’ কথাটা আমরা ব্যবহার করি, কোনও কিছুকে সম্পূর্ণ অবিশ্বাস করার জন্য। কিন্তু মনে রাখতে হবে, পৃথিবীর বিপুল সংখ্যক মানুষ মন্ত্রতন্ত্র মানে, অলৌকিক ঘটনার দিকে তাদের ভয়ানক টান। ‘সম্মোহন’ শব্দটা নিশ্চয় শুনেছিস চুনো!”

আমাদের বোন কিরণ বলল, “আচ্ছা মামা, নজরবন্দি কাকে বলে?”

মামা নিঃশব্দে মিঠে হেসে বললেন, “সেটাই তো সম্মোহন রে! সাদা বাংলায় একটা কথা আছে ‘গুণ করা’। গুণ মানে জাদু। এটাই ব্ল্যাক ম্যাজিক। ইংরেজিতে Magus বলে একটা শব্দ আছে। প্রাচীন পার্শি পুরুতকে বলা হত মেইগ্যাস। Magus বলতে একজন জাদুকর জ্ঞানী ব্যক্তিকে বোঝাত, এই শব্দটা থেকেই Magi এবং তা থেকে Magian এবং শেষে Magician শব্দ এসেছে। সম্মোহন সংক্রান্ত বিদ্যাই আসলে কালো জাদু। একজন অগ্নি উপাসক পুরোহিতের জ্ঞানের বৈশিষ্ট্যই ছিল অলৌকিকত্ব এবং তিনি সম্মোহন বিদ্যাবলে মানুষকে অভিভূত করতে পারতেন। এই পুরুতরা ছিলেন স্বপ্নবিদ, এঁরা মানুষের স্বপ্নের নানারকম ব্যাখ্যা দিতে পারতেন। এঁদের সম্বন্ধে বিশদ কিছু আর বলছিনে, পরে একদিন বলা যাবে। আজ আমি একজন বেঙ্গলি মেইগ্যাসের গোয়েন্দাগিরির একটা অকাট্য গল্প শোনাতে চাই।” বলে একটুখানি দম নেওয়ার জন্য থামলেন আবিরমামা।

মামা এবার রুপোর বুড়ো আঙুল প্রমাণ কৌটো থেকে আঙুলের চিমটি করে খানিকটা নস্য নাসিকার ছিদ্রে গুঁজে সাদা ধবধবে রুমালে নাকের ডগা রগড়ে মুছে সিধে হয়ে বসবেন। তাঁর চোখের ডিমে হালকা অশ্রু চিকচিক করে উঠবে। অতঃপর তিনি গল্পটা পাড়বেন, সব গল্পই মামার অভিজ্ঞতার গল্প। সংসারে যা ঘটেনি, মামা তা বলেন না।

মামা বললেন, “বেঙ্গলি মেইগ্যাস বলতে বাংলার এই জাদুকর-গোয়েন্দা ছিল পেশায় খেয়াদার পাটনি। ভৈরবের যে ত্রিমোহনী ঘাট, সেই ঘাটে খুঁটোবাধা একখানা ডিঙি ছিল গুণীলালের সম্বল। চরের জমি থেকে পাকা ধান আঁটি বেঁধে ওই ডিঙি করে পারে। নিয়ে যেত গেরস্তরা, তা ছাড়া মানুষ-ছাগল-মুরগি সব ওই ডিঙি করেই পারাপার হত। গুণীর খেয়াল চড়লে পয়সা দিতে হত না, দিতে হত ষান্মাসিক পাঁজা।

“পাঁজা কী মামা?” প্রশ্ন করলাম।

মামা রুমালে নাকের ডগা রগড়ে পকেটে রুমাল ঢোকাতে ঢোকাতে বললেন, “কথাটা হচ্ছে পাঞ্জা। হাতের পাঞ্জা যাকে বলে, এখানে ধরতে হবে মুঠোয় করে যতটা ধরা যায়, তাই হচ্ছে পাঞ্জা বা পাঁজা। মুঠোয় যতটা সামগ্রী উঠল, ধান-গম- ছোলা-পাট তাই দিয়ে দাও গুণীলালকে। আসলে একমুঠো না দশ-বিশ মুঠো, সেটাই ধর্তব্য। ধান-পাটের সময় ধান-পাট, রবিখন্দের সময় ছোলা-গম— ছ’মাস অন্তর। মানুষ গুণীকে সাধ্যমতো দেবে, মুঠোভরে দেবে। তাই বলে, গুণীকে ভিক্ষে দিচ্ছ ভেবো না, সে তোমার ফসল পার করেছে, তোমাকে খেয়া দিয়েছে। তুমি তার ডিঙি করে ফসলের মাঠে গেছ, হাটে গেছ, মকদ্দমা করতে শহরে যাবে, ত্রিমোহনী পার হয়ে গঞ্জের সদরে বাস ধরবে, তার আগে ঘাটপারে যাবে, গুণীই তোমার পাটনি। দশ হাতা পাট, পাঁচসেরি হেটোর ভরতি ধান তুমি অন্তত দেবে, চৈতালি ফসলও দেবে হেটো মেপে।”

“হেটো কী মামা?”

“তা-ও জানো না! বেতের বোনা এক ধরনের পাত্র।”

“ও, আচ্ছা।”

“সবাই তো আর পাঁজা দেওয়ার ক্ষ্যামতা রাখে না। যারা দেবে না, তারা কি ঘাট পারে যাবে না? যাবে। তারা হল ফ্রি-সার্ভিসের প্যাসেঞ্জার। গুণীর হিসেব ছিল, সে সকলের কাছে পাঁজা চাইত না।” বলতে বলতে মামা আবার একদণ্ড চুপ করলেন।

আবিরমামা তারপর হঠাৎ বললেন, “গুণীর পেশা সম্বন্ধে, না, একে বলে উপজীবিকা, সে সম্বন্ধে সাত কাহন বলা যায়। এই মানুষটাই ছিল আমার ছেলেবেলার গ্রাম্য গোয়েন্দা, থানার দারোগা যা পারত না, গুণী সেই রহস্য ভেদ করতে পারত। খেয়া পারে যায় না, এমন মানুষ গ্রামে নেই। সবারই নাড়িনক্ষত্র জানত গুণী। তা ছাড়া সে ছিল স্বপ্নবিদ। শতডিহার পড়তি জমিদার অম্বরপ্রসাদ ওরফে মধুবাবু পর্যন্ত তার কাছে স্বপ্নের ব্যাখ্যা চাইতেন। একবার মধু মজুমদার তাঁর বালাখানায় গুণীকে ডেকে পাঠালেন।”

এতক্ষণে বুঝলাম, গল্প শুরু হয়ে গেছে। মামা বললেন, “মধুবাবু গুণীকে ডেকে কোনও ভূমিকা না করেই বললেন, শোন গুণীলাল, আমার মনে হচ্ছে, তোকে একটিবার বাটি চালান করতে হবে বাবা। চোর লেগেছে। আমার হরিণ-ঘর থেকে শিং চুরি যাচ্ছে। বাঘের চামড়া পর্যন্ত চোট হয়েছে। স্বপ্ন দেখলাম, আমি মরে গেছি। মরে গিয়েও নিস্তার নেই, মরে গিয়েও আমার দৃষ্টি বেঁচে রইল, দেখলাম, গুপ্তঘরের দেওয়াল থেকে পয়জন টেস্টিং ডিশ কে একজন পেড়ে নামাচ্ছে। পি টি ডিশ চলে গেলে ডোরা বাঁচবে কী করে? তুই দয়া করে পারশি বাটি চালিয়ে দে গুণী। আমি তোকে এই এত পাঁজা দেব, উপরি পাবি।”

“বাটি চালান কী জিনিস? পি টি ডিশ?” চুনোর কান বিস্ময়ে খাড়া হয়ে উঠেছে।

চুনোর কানের দিকে চেয়ে মামা বললেন, “দাঁড়া সব বলছি। আগে মধু মজুমদারের কথা শুনে গুণী কী ডায়ালগ দিলে, বলে রাখি। বললে, বাটি চালিয়ে অর্থ-সামগ্রী নিতে পারব না বাবু। গুরুর মানা আছে। মন্ত্রসিদ্ধি করে বাটি হাঁকে, মাগনা তো চলে না, ধাক্কা দিয়ে চালানো পাপ, বাটি চলে বশীকরণে, মন্ত্রে। ওই যে গাছের শিকড়, ওই হচ্ছে ড্রাইভার। আপনি বুঝবেন বাবু, খাবারে বিষ পড়লে ডিশ ফেটে যায়, বাটির পেটে শিকড় রাখলে বাটি মাটির ওপর দিয়ে চলতে শুরু করে। একে বলে আজ্ঞে দ্রব্যগুণ।”

চুনো বোধহয় বাটি চালানের ম্যাজিক খানিকটা অনুধাবনের চেষ্টা করছিল। সে কল্পনা করছিল, একটি অদ্ভুত ধরনের দুধ-কাঁসার বাটি মাটির ওপর দিয়ে যাচ্ছে। তার ওপর পাঁচ আঙুলে ভর দিয়ে একটি হাত। গুণীর হাত। বাটির পেটে কীসের একটা শিকড়।

মামা বললেন, “গল্পটা এবার আমি গুণীর হাতে ছেড়ে দেব। সে যেমন করে পারবে চালাবে।

“অম্বরপ্রসাদের কাছে পৌঁছতে অনেক ঘর এবং সরু বারান্দা পার হয়ে আসতে হয়। ঘরের ভেতরে ঘর, ঘরের এক মস্ত গোলকধাঁধা। ডাকাত পড়লে, তারা বিশেষ সুবিধা করতে পারে না। প্রাসাদটা যেন একটা দুর্গ। মেয়েরাই ডাকাতদের আড়াল থেকে অতর্কিতে বঁটিকাটা করতে পারে। ফলে জমিদার বাড়িতে ডাকাত পড়ার ঘটনা নেই। কিন্তু হরিণ-ঘর থেকে বাঘ-হরিণের চামড়া এবং হরিণের প্রশাখাময় শিং চুরি গেল কী করে! হরিণ-ঘরটা কোথায়?

“গুণী বলল, ‘আপনি স্বপ্নে মারা গেলেন বাবু। আপনার দৃষ্টি মরল না। হরিণ-ঘরের দেওয়াল থেকে পি টি ডিশ পেড়ে নামানো হচ্ছে, দেখতে পেলেন! তা হলে চলুন, হরিণ-ঘরে গিয়ে দেখি ক’টা জিনিস চোট হয়েছে।’

“‘আমি কি তা হলে বাঁচব না গুণীলাল?’ ককিয়ে জানতে চাইলেন মধুবাবু।

“‘কেন বাঁচবেন না বাবু! স্বপ্নের মধ্যে মরতে পারলে আয়ু বৃদ্ধি। তবে স্বপ্নে মৃতাবস্থায় দৃষ্টি সজাগ থাকলে অঘটন ঘটে, লাশ যা দেখে তার অনেক কিছুই ফলে যায়। আপনি ডিশ নামাতে দেখেছেন, ডিশ তা হলে নেমে গেছে।’

“গুণীলাল এক দফা কথা শেষ করেই ভয়ংকর কুকুর ডোরার মুখের দিকে বাঁকা তেরছা দৃষ্টিতে চেয়ে একটা ঢোক গিলল। বুকের ভেতরটা তার গুড়গুড় করে উঠল।

“গুণীলাল বুঝতে পারছিল বাবুর খাটের বিছানায় পড়ে থাকা লম্বা ত্যানার মতো ডোরা আসলে ত্যানা নয়, খাড়া হয়ে উঠে দাঁড়ালে পিলে চমকে যাবে। বাঘের মতো ঘ্রাউ করে গা মোচড়ায়, চোখ দু’টো ধকধক করে জ্বলছে।

“ঘরের দরজায় ঝুলছে ভারী পরদা। জানলা-কপাট বন্ধ। কোথা থেকে ক্ষীণ রেখার আলো এসে মেঝেয় পড়ে দিনের বেলাতেও ঘরের অন্ধকারকে ধাঁধিয়ে তুলেছে। এই আঁধারে এসে দাঁড়ালে গা কেমন ছমছম করতে থাকে। মেঝেয় চোখ পড়ল গুণীলালের। সে বেশ অবাক হয়ে দেখল, একখানা ডিশ দু’ভাগ হয়ে ভেঙে পড়ে রয়েছে, সেখানে খাবার ছড়ানো। গুণী বুঝতে পারল, ডিশের খাবারে বিষ প্রয়োগ করা হয়েছিল।

“মধুবাবু বললেন, ‘ডোরা ঘাড় নামিয়ে খেতে যাবে, এমন সময় ফট করে ফেটে গেল।’

“গুণী গম্ভীর গলায় প্রশ্ন করল, ‘খেতে কে দেয়?’

“লবঙ্গ। প্রায় এক যুগ আমার সংসারে আছে। খুবই করিৎকর্মা। ভারী বিশ্বাসী মেয়ে। ডোরা ওর হাতে ছাড়া খায় না। আমার নির্দেশ আছে, লবঙ্গ ছাড়া কেউ যেন ডোরার খাবার বেড়ে না দেয়। বাড়ির বউদের পর্যন্ত এক্তিয়ার নেই। কোনও পুরুষ ওকে খেতে দেবে না। এক টুকরো বিস্কুট অবধি না।’

“‘লবঙ্গই খেতে দিয়েছিল?’

“‘হ্যাঁ। কাজের মেয়ে লবঙ্গ। বারো বৎসর আমার হেঁসেল ঠেলছে। আমার সৎভাই বিষ্টু মজুমদার, যাকে লোকে হাবিলদার বলে জানে, সন্ন্যেসি গোছের মানুষ, পুব পাড়ার ডিহিতে থাকে, ওইই তো এই লবঙ্গকে জোগাড় করে এনেছিল। কথা হচ্ছে, লবঙ্গ বিষ মেশাবে, প্রত্যয় হয় না গুণীলাল।’

“‘আপনি তা হলে কাকে সন্দেহ করছেন?’ গুণীলালের প্রশ্ন শুনে কিছুক্ষণ চুপ করে খাটে হেলান দিয়ে বসে রইলেম মধু মজুমদার। তারপর ডোরার গায়ে হাত বোলাতে বোলাতে বললেন, ‘সন্দেহ কাকে করব? ডিশ ফেটে গেল দেখে লবঙ্গ ভয়ে ডুকরে কেঁদে উঠল। বেলা গড়িয়ে গেছে, এখনও বেচারি খায়নি, মুখ শুকনো করে বসে আছে। ডোরাকে ভালও তো বাসে। বউগুলি তো রীতিমতো স্তম্ভিত। কে কী করল বুঝেই পাচ্ছি না। তবে সন্দেহ নেই, ডোরাকে মেরে ফেলার চক্রান্ত। শুরু হয়ে গেছে। ও মরলে, আমিও মরব। চল তোকে হরিণ-ঘরটা দেখিয়ে নিয়ে আসি।’ বলে খাট থেকে গা তুলে উঠে দাঁড়ালেন অম্বরপ্রসাদ।

“প্ৰসাদ জমিদার উঠে দাঁড়াতেই ডোরাও খাটের ওপর উঠে দাঁড়াল, গা ঝাড়া দিল। গা ভরতি বড় বড় সোনালি লোম, এত লোমশ কুকুর গুণী কোনও কালেই কোথাও দেখেনি। দেখেই মনে হয় স্বপ্নের কুকুর, যেন কোনও ম্যাজিকগুণে জন্ম নিয়েছে।

“কিন্তু পরদার তলায় মিলিটারি বুটপরা দু’খানি পা দেখে আঁতকে উঠল গুণীলাল। ‘ও কে?’ বলে অস্ফুট আর্তনাদ করে উঠল। তখনই পরদা ঠেলে ভেতরে ঢুকে এল হাবিলদার। তাগড়াই চেহারা। বাড়ি থেকে পালিয়ে মিলিটারিতে যোগ দিয়েছিল। ফিরে এসে আধা-সন্ন্যেসি হয়ে গেছে। মধুবাবুর কাছে পড়তি জমিদারির অংশ দাবি করেনি, বিষয়-সম্পত্তি সম্বন্ধে উদাসীন। একলা থাকে, বিয়েথা করেনি। এই মানুষটা এখনও গ্রামের পথে একাকী প্যারেড করে বেড়ায়, প্রতিটি ধাপ এত নিখুঁত মাপের যে, চোখে না দেখেও পথ দিয়ে যথাস্থানে চলে যেতে পারে। হাবিলদার আসলে ইদানীং তান্ধ। শোনা যায়, যুদ্ধে গিয়েই নাকি চোখে চোট পেয়েছিল। ধীরে ধীরে চোখের আলো নিভে গেছে। বছর দুই আগেও নাকি ঝাপসা দেখত। লেফ্‌ট-রাইট করতে করতেই ঘরের গোলকধাঁধা পেরিয়ে এই অবধি চলে এল আজ। তাজ্জব মানুষ। সন্ন্যেসিই নয়, আধা পাগলও বটে।

“ঘরের ভেতরে ঢুকে এসে হাবিলদার বলল, ‘লবঙ্গকে কি আমি নিয়ে যাব দাদা? বিষ দিক না দিক, কোনও মানুষই যখন সন্দেহের উর্ধ্বে নয়, তখন ওকেও এখানে রাখা ঠিক হবে না। আমিই ওকে কাজ দিয়েছিলাম, আমি না দিলে, তুমি নিতে না। অতএব লবঙ্গ চলে যাক।’ বলে অন্ধ মানুষটা চোখ পিটপিট করল বারকতক।

“মধুবাবু দৃঢ়স্বরে বললেন, ‘আমি তো ওকে কোনও সন্দেহ করিনি বিষ্টু, তুই কেন খামোকা গরম হচ্ছিস।’

“‘না, এটা আমার প্রেস্টিজ খানিকটা, কারণ আমিই ওকে দিয়েছিলাম। দ্যাখো, আমাদের জমিদারি প্রায় ফৌত হয়ে গেছে, কিন্তু ঠাটবাট তো যায়নি। গণ্ডা গণ্ডা কাজের লোক, ঝি, কে কী সরিয়ে নিয়ে পালাবে বলা যাচ্ছে না। আমি চাইব, লবঙ্গ বিশ্বাসী, সে বিশ্বাস রেখে চলে যাক। কী বল, গুণীলাল?’

“গুণীলাল বুঝল, সে যে মধুবাবুর কাছে এসেছে, তা কিন্তু গোপন নেই। মধুবাবু বললেন, ‘তোর প্রেস্টিজ আবার খুব ঠুনকো বিষ্টু। তুই লবঙ্গকে দিয়েছিস তো কী হয়েছে! আমি ওকে অবিশ্বাস করিনি। কেন করব, ওই তো ভোরার আপন।’

“হাবিলদার এবার কিছুটা নরম হয়ে বলল, ‘আমার মনে হচ্ছে, লবঙ্গকে সন্দেহের মধ্যে ফেলে এখান থেকে ‘আউট’ করতে পারলে কারও হয়তো সুবিধে হয়।’

“‘ঠিক বলেছিস বিষ্টু। আমারও তাইই মনে হয়েছে।’

“‘আচ্ছা দাদা, স্কুলের ডোনেশনের ব্যাপারে কী ভাবলে। দ্যাখো, এটাও কিন্তু প্রেস্টিজ। আমি পাগল-সন্ন্যেসি-হাবিলদার যাইই হই, লোকে স্কুলের জন্য চাঁদা চাইলে… যাকগে, আমিও কিন্তু জমিদার, আমি তোমার ভাই। আমার মর্যাদা গেলে, তোমারও থাকবে না। আমি আমার ভাগ থেকে ডোনেট করব। কখনও তোমার কাছে কিছুই চাইনি।’

“‘বেশ, বেশ। দেব তো বলেছি।’

“‘কবে!’

“‘আগে বাটি চলুক, তারপর।’

“‘ওহ, চোর ধরবে! দেখো গুণী, ভুল লোকের পায়ে যদি বাটি লাগাও, আমি তা হলে তোমাকে ছাড়ব না। বন্দুক হাতে করে সিধে চলে যাব। তোমাকে ডিঙির ওপর গিয়ে গুলি করে আসব। আমি সব দেখতে পাই, পা, আমি পা দিয়ে দেখি।’ বলে বুটের প্যারেড করে শব্দ তুলে হাবিলদার চলে গেল।

“‘পাগল।’ বলে একটা দীর্ঘশ্বাস ফেললেন অম্বরপ্রসাদ।

“তা দেখে গুণী বলল, ‘হাবিলদার কিন্তু পাগল নয় বাবু। ওর ভাগ ওকে হিসেব করে দিয়ে দেন। খুব গরম, গুমোর আছে। চলুন, হরিণ-ঘরটা দেখি।’

“হরিণ-ঘরে এসে দেখা গেল, দেওয়ালের দু’টি স্থান ফাঁকা ডিশ নেই। একখানা ডিশ ফেটে গেছে, দু’খানা চুরি হয়েছে। শিং এবং ছালও কিছু চোট হয়েছে।’

“‘ডোরা আমার বডিগার্ড গুণী। ওর কাছে আমার সিন্দুকের চাবি আছে!’ বলে দরজার দিকে চাইলেন মধুবাবু। মনে হল, পরদার ওপারে কীসের একটা ছায়া সরে চলে যাচ্ছে। ঘর ছেড়ে দ্রুত বাইরে ছুটে এল গুণীলাল। দেখা গেল, ছোটবউ একটা ঝাড়ন হাতে চলে যাচ্ছে, তার সম্মুখে কেউ হয়তো ছিল।

“গুণীলাল ভয় পাচ্ছিল। সে স্পষ্ট বুঝতে পারছিল, এই প্রাসাদে চোর ঢুকেছে। ডোরাকে বিষ দিয়ে মেরে ফেলার চেষ্টা চলেছে। ডোরার কাছে চাবি আছে, কিন্তু কীভাবে সেটা আছে, কোথায় আছে, ভেবে পাচ্ছিল না জাদুকর।

“দিনসাতেকের মধ্যেই পি টি ডিশ সমস্ত চোট হয়ে গেল। একদিন ঘোর সন্ধ্যার মুখে অন্ধ হাবিলদারকে কারা মুখোশ পরে বন্দুক উঁচিয়ে ভয় দেখিয়ে গ্রামের পথ দিয়ে হাঁটিয়ে কোথায় নিয়ে গেল। প্রাসাদে ডাক পড়ল গুণীলাল পাটনির। সে এসে পৌঁছতেই মধুবাবু বললেন, ‘সর্বনাশ হয়েছে গুণী। তুই শিগগির বাটি চালিয়ে দে বাবা। ডোরার পায়ে লোমের তলায় ডোর দিয়ে বাঁধা সাংকেতিক চাবি ছিনতাই হয়েছে। ক’দিন আমিই ওকে খেতে দিয়েছি। পি টি ডিশ নেই। এ ঘরে কে কখন ঢুকল বুঝতে পারছি না। ডাকাতরা বিষ্টুকে সাবাড় করে দিত, কোনওক্রমে প্রাণে বেঁচেছে। কী হবে গুণীলাল?’

“পাটনি শান্ত গলায় বলল, ‘আপনি একবার লবঙ্গকে ডাকুন।’

“লবঙ্গ এল।

“গুণী বলল, ‘বউদের ডাকুন।’

“বউরা এল। ভাইরা এল। কাজের লোকরা সব এল। হাবিলদার পর্যন্ত এল।

“পাটনি হাবিলদারকে প্রশ্ন করল, ‘কারা ওরা?’

“‘কারা?’

“‘ওই যে আপনাকে বন্দুক উচিয়ে নিয়ে গেল।’

“‘কী করে বলব? চোখে তো দেখি না।’

“‘কোনও প্রশ্ন করেননি?’

“‘হ্যাঁ, তারা বলেছে, সরিষাপুরের ডাকাত।

“‘বেশ। আপনার কাছে কী চাইল?’

“‘চাবি। কিন্তু আমি কোথায় পাব বল! মনে হচ্ছে, এ-বাড়িতে ডাকাত পড়বে। দাদা, তুমি আজই লবঙ্গকে বিদায় করো।’

“হঠাৎ গুণী বলে উঠল, ‘কাল ভোরে বাটি চালান হবে। গাঁয়ে ঢেঁড়া দিন জমিদারবাবু। আমার মনে হচ্ছে চাবিটা পাওয়া যাবে।’

“কথা শেষ করেই পা বাড়ায় গুণীলাল। প্রাসাদের বাইরে বেরিয়ে বালাখানায় দাড়িয়ে হঠাৎ সে পুনশ্চ উক্তি করে, ‘লবঙ্গকে বিদায় করবেন না বাবু। ওকে একবার ফের ভাকুন তো!’

“‘কথা বলবে?’ মধুবাবু জানতে চান।

“গুণী বলল, ‘একটা কথা বলে যাই। আচ্ছা বাবু, চাবিটা দেখতে কেমন?’

“অম্বরপ্রসাদ বললেন, ‘গোল চাকতি মতন। সরু আর শক্ত লাল আংটা বাঁধা। চাকতির গায়ে সংখ্যা আর সংকেত লেখা আছে। যেভাবে আছে ঠিক সেভাবে সংখ্যা-সংকেত মিলিয়ে সিন্দুকের তালা ঘোরাতে হবে।’

“‘থাক, আর বলতে হবে না। আচ্ছা, ডোরাকে চান করাত কে? আপনি? স্নানের সময় চাকতি ডোরার সোনালি লোমের ভেতর থেকে ডোর খুলে বার করা হত? ভোরাকে খাওয়ানোর সময় গায়ে হাত বুলিয়ে দিত কে? আপনি?’

“‘না, লবঙ্গই দিত।’

“‘লবঙ্গকে ডাকুন।’

“লবঙ্গ ভিড় ঠেলে সম্মুখে এল। তাকে দেখেই গুণী বলে উঠল, ‘তুমি এক সন আগে আমার ডিভি করে পার হয়েছ লবঙ্গ। তারপর এই সাতদিন আগেও একদিন সরিষাপুর গেলে? যাওনি?’

“‘মধুবকুল গেলাম। মায়ের কাছে একবেলার জন্যে।’

“‘সরিষাপুরে কে আছে তোমার?’

“‘আমি মধুরকুলের মেয়ে।’

“‘তুমি কিন্তু সরিষাপুরে গিয়েছিলে। যাওনি? ঠিক আছে, কাল তোমার সঙ্গে কথা হবে, তুমি তা হলে লবঙ্গ নও?’

“‘সে কী গুণীলাল। আমিই আমি নই। তোমার কি মাথা খারাপ হল গুণীলাল! তুমি মানুষকে এতদূর অপদস্থ করতে পারলে। হায়, মানুষকে মানুষ গণ্যি করে না। তুমিই কিনা বাটি চালিয়ে মানুষ ধরবে। দেখুন হাবিলদারবাবু, কী বলে লোকটা! হায় হায় রে! আমি কোথায় যাব, কী করব।’ বলে ডুকরে কেঁদে উঠল লবঙ্গ। ছাতা হাতে গুণীকে মারবার জন্য তেড়ে এল বিষ্টু মজুমদার। মধুবাবু তাকে বাধা দিয়ে বললেন, ‘বিষ্টু, ঘটনা সন্দেহজনক। কথা বার করবার জন্য সত্যমিথ্যা জেরা করে মানুষ। গুণী বললেই লবঙ্গ কিন্তু দারুচিনি হয় না। তুমি সংযত হও, ছাতা নামাও!’ দাদার ধমকে বিষ্টু নিরস্ত হল।

“পরের দিনই হাটে ঢোলশহরত হল। সমস্ত দিগরের মানুষ জেনে গেল, শতডিহার ফৌত জমিদার মধুবাবুর বালাখানায় বাটি চালিয়ে চোর ধরা হবে। চাই কি ডাকাতও ধরা পড়তে পারে।

“তল্লাটের মানুষ ভেঙে পড়ল গুণীলালের বাটি চালান দেখতে। গুণীলাল কেবলই ভাবছিল অন্ধ মানুষ হাবিলদার ওরফে বিষ্টুবাবু কী করে তার মাথায় ছাতার বাঁট তুলে মারতে গেল? বিষ্টু মজুমদার কি দেখতে পায়? এ প্রশ্ন গুণী করেনি। মনে মনে ভেবেছে।

“বালাখানা লোকে লোকারণ্য, বালাখানা উপচে জনস্রোত পথ পর্যন্ত সার বেঁধে দাঁড়িয়ে— গুণী প্রস্তুতি নিচ্ছে। তার কাঁধের থলেতে পারশি বাটি রয়েছে। রয়েছে বাটি চালানের শিকড়।

“শিকড় রাখা হল বাটির পেটে। আঙুল দিয়ে বাটির ওপর ভর দিল গুণিলাল। এবার বাটি এগোবে। থানা থেকে দারোগাও তাঁর দলবল নিয়ে এসে মানুষের স্রোত ঠেকিয়ে রেখে গুণীর কাজের সুবিধে করে দিচ্ছেন। এই বাটি মাটির ওপর দিয়ে ঘষে ঘষে এগিয়ে যাবে। অপরাধীর পায়ের কাছে এসে থামবে।

“বাটি চলতে শুরু করল। ডোরা এগোচ্ছে গুণীর পিছু পিছু। যেন সে-ও চোর ধরতে বার হয়েছে। যেন সে বুঝতে পারছে, তার লোমের তলে লুকনো চাবিটা গাপ হয়েছে। তাকে বিষ খাইয়ে মারার চেষ্টা। হয়েছে। সে মরলে, মধুবাবুও আর বাঁচবেন না।

“ডোরা এক সময় গুণীর কানের কাছে মুখ ঠেলে এনে বলল, তুমি কী করে বুঝলে লবঙ্গ আসলে লবঙ্গ নয়, অন্য কেউ? আমি তো গন্ধ শুঁকে ধরেছি। বলো তো, লবঙ্গর ওপর ঝাঁপিয়ে পড়ে বেচারিকে ছিঁড়ে টুকরো টুকরো করে দিই, বলি, তুমি কে গো?’

“গুণী বলল, ‘দাঁড়া ভোরা। গন্ধ শুঁকে ধরলেই তো হবে না, অকাট্য প্রমাণ দিতে হবে। আগে বাটিটা লবঙ্গর পায়ে গিয়ে পৌঁছক। লোকে দেখুক, কীসে থেকে কী হচ্ছে!’

“সত্যি সত্যিই লবঙ্গর পায়ের কাছে এসে বাটিটা থেমে গেল। লবঙ্গ ভো ভয়ে কাঠ হয়ে দু’হাতে মুখ ঢেকে ফুঁপিয়ে উঠল। আজ কিন্তু বিষ্টু মজুমদার অন্ধেরই মতন চুপ করে রইলেন।

“গুণী বলল, ‘আমি গুণীলাল পাটনি, খেয়া দিই ত্রিমোহনী ঘাটে। তুমি কি ঘাট পারে যাও?’

“‘না’ বলে উঠল লবঙ্গ।

“‘আচ্ছা বেশ। তুমি কে?’ প্রশ্ন করল গুণী।

“উত্তর এল, ‘লবঙ্গ।’

“‘তোমার চোখ ক’খানা?’

“‘দু’খানা। দুইটা চোখ। তুমি কি কানা নাকি?’

“বেশ। কান দুটি?”

“‘হ্যাঁ। নিশ্চয়।’

“‘সবাই দুইটা-দুইটা? হাত দু’খানা? জবাব দাও।’

“‘কী দিব? আমি কি দুর্গা? আমি লবঙ্গ। দুইটাই হাত, দুশখানা পাব কোথা?’

“‘পা?’

“‘তা-ও দুইখানা। সবাই দেখছে।’

“‘পিত্যেক হাতে কয়টা আঙুল?’

“‘পাঁচ।’

“‘পায়ে, ডান পায়ে কয়টা আঙুল?’

“‘পাঁচ। তুমি মশকরা করছ গুণীলাল!’

“‘না। বাঁ পাখানা দেখাও। কয়টা আঙুল? শাড়ির তলা থেকে বার করো পা।’

“হঠাৎ ধমক দিয়ে উঠল গুণীলাল, ‘পা দেখাও। বার করো। দেখি কয়টা আঙুল। খেয়াপারে এই পা আমি দেখেছি। তুমি লবঙ্গ নও। এই দেখুন, বড়বাবু। আসুন, বাঁ পায়ে ছয়টা আঙুল। এ লবঙ্গ নয়। এর নাম দারুচিনি। লবঙ্গ-দারুচিনি দুই বোন। যমজ। অবিকল এক দেখতে। পার্থক্য শুধু আঙুলে।’

“থানার বড়বাবু ছুটে এসে বাঁ পা বাড়িয়ে ধরা দারুর আঙুল দেখলেন। বাস্তবিক ছ’টা আঙুলই বটে। মধুবাবুও দেখলেন এবং শিউরে উঠলেন।

“জমিদারবাড়ির বধূরা আঙুল দেখে হতবাক। গুণীলাল বলল, ‘এক সন আগে, এই দারুই ঘাট-পারে যাওয়ার সময় বলেছিল, তার পায়ে ছ’টা আঙুল। কারণ নৌকায় ওঠার সময় আমি সেই পা দেখে ফেলি। দারু বলেছিল, তার এক বোন মধুরকুলে থাকে। তার পাঁচটাই আঙুল। আমি থাকি সরিষাপুরে। পায়ে তফাত, গায়ে মুখে এক। সাতদিন আগে লবঙ্গ জমিদারি ছেড়েছে। নৌকায় উঠে বসলে, আমি তার বাঁ পায়ে লক্ষ করি, পাঁচটাই আঙুল। সকালে গেল লবঙ্গ, বিকেলে এল দারু। আচ্ছা, আপনি কি এ ঘটনা জানতেন বিষ্টুবাবু!’ বলেই বাটির দিকে চাইল গুণীলাল। বাটি নড়ে উঠল।

“বাটি নড়ে উঠে চলতে শুরু করল। দ্রুত বেগে ধেয়ে এসে হাবিলদারের পায়ের কাছে থমকে দাঁড়িয়ে পড়ল।

“‘চাবিটা আপনার কাছেই আছে হাবিলদারবাবু। দিয়ে দেন। দারু আপনাকে সংকেত-চাবি দিয়েছে। সিন্দুকের আশরফি মোহর আপনি আত্মসাৎ করতে চান।’

“‘না। চাবি আমার কাছে নেই গুণী। ডাকাতরা নিয়ে গেছে।’

“‘চাবি আপনার কাছে ছিল?’

“চুপ করে রইল বিষ্টু মজুমদার। মধুবাবু এগিয়ে এলেন, ‘শেযে তুই ডাকাতি করলি বিছু? চাইলে কি আমি দিতাম না?’

“‘না, তুমি কিছুই দিতে না দাদা। আমি বাধ্য হয়ে দারুকে লাগিয়েছিলাম। কিন্তু চাবি আমার কাছে নেই। সরিষাপুরের ডাকাতরা নিয়ে গেছে। চল দেখাচ্ছি, কোথায় ঠেলে নিয়ে গিয়ে চাবি কাড়ল। ধাপ গুনে যাব। আসুন ওসি সাহেব, ডাকাতদের আস্তানা দেখবেন।’

“হঠাৎ গুণী প্রশ্ন করল, “আচ্ছা বিষ্টুবাবু। দারুকে আপনি সরিয়ে দেওয়ার জন্য এত পেড়াপিড়ি করছিলেন কেন?’

“‘কেন করব না। যা হওয়ার তা তো হয়েই গেছে। চোবের ওপর বাটপাড়ি হয়েছে। আমাকে চড় মেরে চাবি কেড়ে নিয়েছে দারুর লোকেরা। কী ভুলই না করেছি দাদা। তুমি আমাকে ক্ষমা করো। আমি অত্যন্ত নীচ, লোভী।’ বলে অন্ধ বিষ্টু মধুর পায়ে পড়ল।

“অন্ধ হাবিলদার চলেছে ডাকাতদের আস্তানা দেখতে। ধাপ গুনে তার কাজ। পুবে এত ধাপ, দক্ষিণে এত ধাপ, পশ্চিমে এত এবং উত্তরে এত। এভাবে পৌঁছনো গেল পুরনো জমিদারির বাগানে। ধাপ গুনে একটি মস্ত কোটরঅলা কাঁঠাল গাছের সম্মুখে এসে দাঁড়িয়ে পড়ল বিষ্টু।

“বিষ্টু বলল, ‘এখানে খুঁজে দেখুন। এখানেই কোথাও পি টি ডিশ হয়তো লুকনো আছে। ডাকাতরা আমাকে মেরে চাবি কেড়ে নিল।’

“কোটরে কী আছে! পুলিশ সেখানে উঠে পি টি ডিশ পেড়ে নামিয়ে আনল। চাবি সেখানে নেই।

“জনস্রোত বাগান অবধি এসেছিল। একজন পুলিশ দারুকে বাগান পর্যন্ত পাকড়ে টেনে এনেছিল।

“গুণীলাল দারুকে বারবার জেরা করতে লাগল— ‘বল, কোথায় চাবি?’ দারু মড়াকান্না কাঁদতে লাগল, কিছুই বলতে পারল না। কেবলই একটা কথা তার মুখ দিয়ে বার হচ্ছিল, ‘লবঙ্গ আমাকে বলেছিল, ডোরাকে খেতে দিয়ে বারবার গায়ে হাত বুলিয়ে দিবি, নইলে বেচারি খেতে চাইবে না। লবঙ্গর দোষ নেই দারোগাবাবু। হাত বুলাতে গিয়ে চাবিটা হাতে ঠেকল গুণীলাল। না হলে পাপ হয় না।”

“মধু মজুমদার চরম আশ্চর্য হয়েছেন। বললেন, ‘এই ডিশ তুইই সরিয়ে রেখে কাজ ফতে করলি দারু? কে জানত, লবঙ্গ-দারুচিনি দুই বোন, যমজ। আঙুলের তফাত। দে দারু, চাবি দে।’

“কোথা থেকে দেবে দারুচিনি। বাগান থেকে ফিরে যাচ্ছিল জনস্রোত এবং পুলিশ। হঠাৎ পেছনে দেখা গেল, ডোরা বিষ্টুর ওপর মারাত্মক তেজে ঝাঁপিয়ে পড়ল। বিষ্টুর জামাকাপড় ছিন্নভিন্ন করে দিল। আঁচড়ে দিল নখ দিয়ে, দাঁত দিয়ে চিবিয়ে দিল। দেখতে দেখতে অর্ধনগ্ন বিষ্টুর কোমরে ডোরে বাঁধা লাল আংটার সাংকেতিক চাবি চোখে পড়ে গেল। হাবিলদার পালাচ্ছিল, তার পালানোর ভঙ্গি দেখে বোঝা যাচ্ছিল, লোকটা অন্ধ নয়।

“মধুবাবুর পায়ে তখনও ধরে পড়ে আছে দারু। ডুকরাতে ডুকরাতে বলে চলেছে, ‘লবঙ্গের কোনও দোষ নাই বাবু! ওকে তাড়িয়ে দিয়ো না, ভালবেসেও মানুষ কুকুরের গায়ে হাত বোলায় জমিদারবাবু। লবঙ্গ কিছু জানে না গুণী!’ গুণী বলল, ‘বাটির শেকড়েও সে-কথা লেখা আছে দারুচিনি।”

৭ এপ্রিল ১৯৯৯

অলংকরণ: সুব্রত চৌধুরী

heading1 = চারুহাসিনীর দেওয়াল-সিন্দুক – সুচিত্রা ভট্টাচার্য

চারুহাসিনীর দেওয়াল-সিন্দুক – সুচিত্রা ভট্টাচার্য

চারুহাসিনীর মৃত্যুর পর মহাফাঁপরে পড়ে গেছে তাঁর তিন ছেলে। আজ পনেরোদিন হল মারা গেছেন চারুহাসিনী, তাঁর শ্রাদ্ধশান্তি পারলৌকিক ক্রিয়াকর্ম চোকা পর্যন্ত কোনও ঝাট ছিল না, তার পরেই দেখা দিয়েছে সমস্যাটা। চারুহাসিনীর দেওয়াল-সিন্দুকটি কিছুতেই খোলা যাচ্ছে না।

চারুহাসিনীর সিন্দুকের অন্দরমহলটি অতি মূল্যবান। তার ছেলে, বউ, নাতি-নাতনিরা তো বটেই, লতায়-পাতায় আত্মীয় থেকে শুরু করে এই মায়াপুর গ্রামের বাচ্চা-বুড়োরা পর্যন্ত জানে ওই সিন্দুকেই সর্বস্ব লুকিয়ে রাখতেন চারুহাসিনী। এই ‘সর্বস্ব’র পরিমাণ নেহাত কম নয়। জমি-বাড়ির দলিল তো আছেই, সঙ্গে সোনাদানা টাকাপয়সা কি আর নেই কিছু! চারুহাসিনীর ছেলেদের বিশ্বাস, সিন্দুক খুললে মাথাপিছু লাখ-দু’লাখ তো জুটবেই, বেশিও হতে পারে। নিজের নিজের ভাগ গুছিয়ে নিয়ে সবাইকে এবার ফিরতে হবে না নিজের জায়গায়।

হ্যাঁ, নিজের জায়গা। মায়াপুরে বাড়ি বটে, তবে চারুহাসিনীর কোনও ছেলেই আর এখানে থাকে না। সত্যি বলতে কী, তারা বছরান্তে এ-গ্রামের ছায়াও আর মাড়ায় কি না সন্দেহ। তারা সব শহুরে মানুষ, কাজের লোক, অজগাঁয়ে পড়ে থাকা বুড়ি মাকে দেখতে আসার তাদের সময় কোথায়। বড়জোর বিজয়ার পর ছুটতে ছুটতে এল, প্রণামটি সেরে রাত পোহাতে না পোহাতে আবার যে যার মত্যে ফিরে গেল, ব্যস, মার সঙ্গে সম্পর্ক শেষ। নাতি-নাতনিরাও সব শহুরে ছেলেমেয়ে, গ্রামে এসে তাদেরও একটি দিনের তরে মন টেকে না।

এবার অবশ্য সকলকেই আসতে হয়েছে, থাকতেও হয়েছে। দায়ে পড়ে। মা’র মৃত্যু বলে কথা, এসেই চলে গেলে, পাঁচজনকে দেখিয়ে মা’র জন্য চোখের জল না ফেললে, ঘটা করে শ্রাদ্ধশান্তি না করলে লোক নিন্দে করবে না? এখন মানে মানে আখের গুছিয়ে ফিরতে পারলে সকলেরই সবদিক থেকে মঙ্গল৷

শুধু এই সিন্দুক খোলার সমস্যাটাই এমন ফ্যাসাদে ফেলে দিল!

দেওয়ালে গাঁথা সিন্দুকটা আছে দোতলার বড় ঘরে। মায়াপুরেরই এক নামী কর্মকার বলরামকে দিয়ে এটা বানিয়েছিলেন চারুহাসিনীর শ্বশুরমশাইয়ের বাবা। অনেককাল আগে, যখন এই বাড়ি তৈরি হয়েছিল, সেই সময়ে। সিন্দুকটা আকারে তেমন প্রকাণ্ড নয়। দৈর্ঘ্যে প্রস্থে কোনও দিকেই ফুট দুয়েকের বেশি হবে না, তবে জিনিস হিসেবে ভারী মজবুত। মোটা লোহার বডি, চওড়া পেতলের হাতল, তার পাশে এক ইয়া পেতলের চাকা।

সিন্দুক খোলা-বন্ধ করার পদ্ধতিটাও ভারী বিটকেল। দশ-দশখানা চাবি আছে সিন্দুকের, প্রত্যেকটি চাবিতে আলাদা আলাদা নম্বব। শূন্য থেকে নয়। ইচ্ছে করলে দশটা চাবি দিয়েও সিন্দুক খোলা-বন্ধ করা যায়, আবার চাইলে একটা চাবি দিয়েও। অনেকটা আজকালকার কম্বিনেশন লক সিস্টেমের মতো।

কায়দাটা আর-একটু খোলসা করা যাক। কেউ যদি শুধু এক নম্বর চাবি ব্যবহার করতে চায় তবে তাকে এক নম্বর চাবি ঢুকিয়ে চাকাটাকে একপাক ঘোরাতে হবে। পাঁচ নম্বর ব্যবহার করতে চাইলে পাচ লেখা চাবি ঢুকিয়ে চাকা ঘোরাতে হবে পাঁচবার। শূন্য নম্বর চাবির জন্য চাকা ঘুরবে দশবার…। কেউ যদি একসঙ্গে দুটো চাবি ব্যবহার করতে চায়, ধরা যাক এক আর দুই। তখন এক নম্বর চাবি আগে ঢুকিয়ে চাকা একবার ঘোরাতে হবে, তারপর দু’নম্বর চাবি ঢুকিয়ে চাকা দু’বার। যদি কেউ একসঙ্গে ন’টা চাবি ব্যবহার করতে চায়, ধরা যাক নয় আট এক দুই সাত ছয় তিন চার পাঁচ। তা হলে তাকে প্রথমে ন’নম্বর চাবি ঢুকিয়ে চাকা ন’বার ঘোরাতে হবে, তারপর আট নম্বর চাবি ঢুকিয়ে চাকা আটবার, তারপর এক নম্বর চাবি ঢুকিয়ে চাকাটাকে একবার… সেই পাঁচ পর্যন্ত। খোলার কৌশল ঠিক এর উলটো। অর্থাৎ শুরু করতে হবে পাঁচ নম্বর থেকে, চলবে সেই নয় পর্যন্ত। কেবল চাকা ঘুরবে উলটো দিকে। অর্থাৎ কীভাবে সিন্দুকটা বন্ধ করা হয়েছে সেটা জানা না থাকলে কোনওভাবেই সিন্দুক খোলা সম্ভব নয়।

এবং এই নিয়েই যত গন্ডগোল। চারুহাসিনী ঠিক কোন কোন নম্বরের চাবি দিয়ে সিন্দুক বন্ধ করেছেন, তা কাকপক্ষীও জানে না। সারাদিন ধরে চারুহাসিনীর তিন ছেলে, ছেলের বউ, আর পাঁচ নাতি-নাতনি একটার পর একটা চাবি ঢোকাচ্ছে আর চাকা ঘোরাচ্ছে, কিন্তু সিন্দুকের দরজা অনড়। মাঝখান থেকে চাবি চাকা ঘোরাতে ঘোরাতে সকলের পিঠ কাঁধ ব্যথা হয়ে গেল। কেউ বা হট ওয়াটার ব্যাগ চাপছে কাঁধে, কেউ বা নুনের পুলটিশ দিয়ে গরম সেঁক দিচ্ছে, কেউ ঘ্যাসর ঘ্যাসর মলম ঘষে চলেছে।

হতাশ হয়ে রাতে ছাদে মিটিং-এ বসল সবাই। নিয়মভঙ্গের দিন আজ খাওয়াদাওয়াটা বেশ জম্পেশ হয়েছিল। পুকুরে জাল কেলিয়ে ইয়া বড় বড় কাতলা মাছ ধরিয়েছিল এ-বাড়ির পুরনো কাজের লোক নীলমাধব, সেই মাছের কালিয়া, সঙ্গে মুড়িঘণ্ট, দাদখানি চালের ভাত, নিজেদের খেতের শাকসবজি, দই, মিষ্টি―এলাহি আয়োজন। এত আহারের পরেও কারও মনে সুখ নেই। বসন্তকাল, মিঠে মিঠে দখিনা বাতাস বইছে, আকাশে সুন্দর চাঁদও উঠেছে একটা, তবু কারও কিছুই ভাল লাগছে না। সকলেই শুধু এ ওর মুখের দিকে তাকায়, আর ফোঁস ফোঁস দীর্ঘশ্বাস ফেলে।

এক সময়ে আর চুপ থাকতে পারল না চারুহাসিনীর বড় ছেলে শ্যামাকান্ত। বর্ধমান স্টেশনের ধাবেই বড়সড় এক স্টেশনারি দোকান আছে তার। রমরমা ব্যাবসা। সে ভারিক্কি দোকানদারি গলায় বলে উঠল, “কী রে, আর কতক্ষণ এভাবে গুমসুম মেরে কাউন্টারে বসে থাকব, অ্যাঁ? মালপত্র কীভাবে গস্ত করা যায় তার একটা পরামর্শ দে।”

ছোট ছেলে রমাকান্তর রেলে চাকরি। চিত্তরঞ্জনে পোস্টেড। বিরক্তিভরা স্বরে সে বলল, “আমি তো অনেকক্ষণ শানটিং করার উপায় বাতলে দিয়েছি। সিগন্যাল ডাউন হয়ে গেছে, এবার সিন্দুকটা ভেঙে ফেলো।”

শ্যামাকান্তর বউ শ্যামলী হাঁ হাঁ করে উঠল, “যাহ, তা কী করে হয়! মাত্র ক’দিন আগে মা মারা গেছেন, এখনই সিন্দুক ভাঙলে লোকে ছি ছি করবে না?”

মেজো ছেলে সুধাকান্ত রানিগঞ্জে এক কয়লাখনির ওভারসিয়ার। সে প্রায় সঙ্গে সঙ্গে খেঁকিয়ে উঠেছে, “লোকের ছি ছি করার কী আছে? খাদান আমাদের, কোদাল বেলচা আমাদের, কীভাবে কয়লা তুলব সে আমরা ঠিক করব।”

“আহা, উত্তেজিত হচ্ছ কেন?” সুধাকান্তর স্ত্রী সুমতি স্বামীকে শান্ত করার চেষ্টা করল, “আচ্ছা, সেই বলরামের নাতিকে ডেকে আনলে হয় না? সেও তো শুনেছি তালা-চাবি বানায়। সে যদি একটা সবখোল চাবি দিয়ে লকটা খুলে দিতে পারে…!”

রমাকান্তর বউ রমলা বলে উঠল, “তোমার দেওর সকালেই বলরামের নাতির কাছে গিয়েছিল। সে সাফ বলে দিয়েছে এই সিন্দুক খোলা তার কম্মো নয়।”

শ্যামাকান্ত বলল, “কিন্তু সিন্দুকটা কোনও দিনই খোলা যাবে না, এ নিশ্চয়ই মা চাননি। অবশ্যই মা কাউকে না কাউকে কিছু বলে গেছেন।”

সুমতি বলল, “আমরা তো মারা যাওয়ার আগেই এসেছি। মা’র তখনও পুরো জ্ঞান ছিল। মা’র মুখে গঙ্গাজল দিলাম, হরিনাম শোনালাম, কই মা আমাকেও তো কিছু বলে যাননি!”

রমাকান্ত সন্দিগ্ধ চোখে মেজো বউদির দিকে তাকাল। বোধহয় কথাটা বিশ্বাস করল না। তাদের তিন ভাইয়ের পরিবারে পরিবারে এতটুকু সম্ভাব নেই, নেহাত আজ অবস্থার ফেরে পড়ে সকলে একত্র হয়েছে। সে বেশ চিমটি কাটা সুরে বলল, “হয়তো মা তোমাকে বলতে চাননি। হয়তো কাজের লোকদের বলে গেছেন।”

শ্যামাকান্তর বড় ছেলে রাজা এবার ক্লাস টুয়েলভে উঠেছে। নাকের নীচে তার ঘন গোঁফের রেখা, গলাটাও দিব্যি হেঁড়ে হেঁড়ে। সে পাশ থেকে ফুট কাটল, “ওদের কাছে বলে যাওয়াই তো স্বাভাবিক। ওরাই তো ঠাম্মার সেবাযত্ন করত।”

সুধাকান্তর মেয়ে টুনটুনি এখন ক্লাস নাইনে। বিনুনি দুলিয়ে বেশ টুকুর টুকুর কথা বলে। সে টুকুস মন্তব্য জড়ল, “রাজাদা ঠিকই বলেছে। নীলমাধব জ্যাঠারাই তো ঠাম্মার আপনজন ছিল।”

বড়রা সকলেই যেন বেশ অস্বস্তিতে পড়ে গেছে। এ-ও মুখ চাওয়াচাওয়ি করছে। শ্যামাকান্ত ভার গলায় বলল, “বেশ, তা হলে মান খুইয়ে কাজের লোকেদেরই ডাকা যাক। নীলমাধব কমলমণি মানদা, ওরাই এসে বলে দিক…”

এক হাঁকেই তিনজন ছাদে হাজির। কমলমণির বয়স বছর ষাটেক, সে এ-বাড়িতে রান্নার কাজ করছে বহুকাল। প্রশ্ন শুনে উত্তর দেবে কী, হাউমাউ করছে, “আমি কিছু বলতে পারবুনি, আমি কিছুটি বলতে পারবুনি…”।

মানদার বয়স বছর পঞ্চাশ। সে ছিল চারুহাসিনীর সর্বক্ষণের সঙ্গী। গিন্নিমার মৃত্যুতে ভারী ভেঙে পড়েছে সে কাঁদো কাঁদো গলায় বলল, “মা কী একটা চিঠির কথা বলেছিলেন বটে, আমার ঠিক মনে নেই।”

বৃদ্ধ নীলমাধবের উত্তরটাই চমকপ্রদ হল। সে বলল, “মা আমায় বলেছিলেন তোমাদের নাকি সব জানিয়ে দিয়েছেন।”

“জানিয়ে দিয়েছেন। আমাদের?” একসঙ্গে তিন ভাইয়ের গলা ঠিকরে উঠল, “বুড়ো হয়ে কি তোর ভীমরতি হয়েছে নাকি? কবে জানিয়েছেন মা?”

চারুহাসিনীর এই তিন ছেলেকেই কোলেপিঠে করে মানুষ করেছে নীলমাধব। কিন্তু তারা এখন আর একটুও মানিগণ্যি করে না। বরং পান থেকে চুন খসলেই বিশ্রীভাবে তেড়ে ওঠে। তবু নীলমাধবের তাদের ওপর রাগ নেই। সে বিনীত গলাতেই বলল, “পুজোর পর উনি নাকি তোমাদের সকলকে চিঠি দিয়েছেন। তাতেই নাকি…”

শ্যামাকান্ত সুধাকান্তর দিকে দুরে তাকাল, সুধাকান্ত রমাকান্তর দিকে। রমাকান্ত বলে উঠল, “ফের বাজে কথা। সেই চিঠিতে তো সিন্দুকের কথা কিছু ছিল না। অন্তত আমারটাতে তো নয়ই।”

শ্যামাকান্ত বলল, “আমার চিঠিটা তো আমি বর্ধমানে রেখে এসেছি। তোদের কারও চিঠি কি সঙ্গে আছে? একবার দেখা যায়।”

রমাকান্তর মেয়ে বুলবুলি সুধাকান্তর ছোট ছেলে ঝান্টুর সঙ্গে খুনসুটি করছিল। সে হঠাৎ চেঁচিয়ে উঠল, “ঠাম্মার চিঠি তো মা ফেলে দিয়েছিল। ওটা এখন আমার কাছে আছে। আমি ঠাম্মার সব চিঠি রেখে দিই।”

রমা অপ্রতিভ স্বরে বলল, “যাহ, ফেলব কেন? হয়তো কাজের লোকটা ঝাঁট দিতে গিয়ে…। তোর কাছে এখন আছে চিঠিটা।”

“আছে তো।”

“যা, নিয়ে আয়।”

শুধু মুখের কথা খসার অপেক্ষা, বুলবুলি নিমেষে উড়ে গেল নীচে। উড়তে উড়তেই মিনিট পাঁচেকের মধ্যে ফিরল। হাতে এক মলিন পোস্টকার্ড।

চাঁদের আলোয় চিঠিটা পড়ার চেষ্টা করল সবাই। পারল না। দোতলা থেকে হারিকেন আনানো হয়েছে, সেই আলোতে শেষে জোরে জোরে পড়া হল চিঠি।

স্নেহের রমা,

আশাকরি তুমি, বউমা এবং বুলবুলি কুশলেই আছ। বিজয়ার পর আসিয়াছিলে, এক বেলাও থাকিলে না, মনে বড় দুঃখ পাইয়াছি। যাকগে, কী আর করা, তোমরা তোমাদের সংসার লইয়াই সুখে থাকো। আমার দিন ফুরাইয়া আসিতেছে, শেষ ক’টা দিন শ্রীহরির অষ্টোত্তর শতনাম জপ করিয়াই কাটাইয়া দিব। নামজপের অপার মহিমা, ইহাতেই চিত্ত শীতল হয়। আমার মৃত্যুর পর কথাটি স্মরণে রাখিয়ো। আশীর্বাদ নিয়ো।

ইতি— হতভাগিনী মা।

একটুক্ষণ সকলেই চুপ। তারপর সুধাকান্ত বলে উঠল, “আশ্চর্য, মা তো এই এক চিঠি আমাকেও লিখেছিলেন।”

শ্যামলী অফুটে বলল, “হ্যাঁ, আমাদের চিঠির ভাষাও তো ওই এক ছিল।”

আবহাওয়া গম্ভীর হয়ে গেছে। তারই মধ্যে সুমতি বলে উঠল, “কী কাণ্ড! মা কি একটাই চিঠি লিখে ফোটোকপি করেছিলেন নাকি?”

শ্যামাকান্ত বেজার মুখে বলল, “মা তো প্রায় সবসময়েই এই ভাষাতে চিঠি লিখতেন। এতে সিন্দুক খোলার কথা কোথায়?”

সুধাকান্ত কটমট করে নীলমাধবের দিকে তাকাল, “কী রে, তুই আমাদের সঙ্গে ফাজলামি করছিলি নাকি?”

নীলমাধব মাথা নিচু করে দাঁড়িয়ে। বলল, “আমাকে মা ওই কথাই বলেছিলেন, বিশ্বাস করো। বলেছিলেন, ওরা যদি সিন্দুক খোলার কথা তোলে, তা হলে আমার শেষ চিঠির কথা মনে করিয়ে দিস।

কথা চালাচালির মধ্যে হঠাৎ রাজা এগিয়ে এল। ফস করে চিঠিটা নিয়ে নিয়েছে বাবার হাত থেকে। উলটেপালটে দেখল। শুঁকছে। শ্যামলীর দিকে এগিয়ে দিয়ে বলল, “দ্যাখো তো, পেঁয়াজের গন্ধ পাও কি না!”

শ্যামলী অবাক হয়ে ছেলের দিকে তাকাল তারপর চিঠিটা শুঁকতে শুঁকতে বলল, “কই, না তো!”

“তা হলে বোধহয় গন্ধ উঠে গেছে।” বলেই মা’র হাত থেকে পোস্টকার্ডটা নিয়ে হারিকেনের মাথায় ধরল রাজা।

রমাকান্ত হাঁ হাঁ করে উঠল, “করছিস কী? চিঠিটা পুড়ে যাবে যে!”

রাজা বিজ্ঞের মতো হাসল, “তোমরা ক্রাইম স্টোরি পড়োনি ছোটকাকা। পেঁয়াজের রস দারুণ ইনভিজিবল ইঙ্কের কাজ করে। নির্ঘাত ওই অদৃশ্য কালি দিয়ে কিছু লিখে গেছে ঠাম্মা, গরমে ধরলেই ফুটে উঠবে।”

নীলমাধব আমতা আমতা করে বলল, “মা? মাকে তো আমি কোনওদিন পেঁয়াজ ছুঁতেও দেখিনি।”

“হেঁ হেঁ, এখন ম্যাজিক দ্যাখো।”

সকলেরই চোখ জ্বলজ্বল। হা হতোস্মি, তাপে পোস্টকার্ড গাঢ় বাদামি হয়ে এল, কিন্তু লেখার দেখা নেই।

রাজার মুখ ক্রমে শুকিয়ে এতটুকু। তাই দেখে ভারী মজা পেয়েছে বুলবুলি। হিহি হাসছে, আর বুড়ো আঙুল দেখাচ্ছে। ছেলের অপমানে মুখ গোমড়া হয়ে গেল শ্যামলীর। ফস করে কী যেন বলল রমলাকে, সঙ্গে সঙ্গে বেঁঝে উঠেছে রমলা। মাঝখান থেকে সুমতি একটা টিপ্পনী ছুড়ে দিল, আমনই রমাকান্ত রেগে কাঁই। শ্যামাকান্ত যত তাকে বোঝানোর চেষ্টা করে, সে তত তেড়ে তেড়ে ওঠে। সুধাকান্তর সঙ্গেও রমাকান্তর লেগে গেল জোর, সেও খুব চেল্লাচ্ছে। তিন ভাইয়ে প্রায় লাঠালাঠি বাধার উপক্রম।

রাতের সভা ছত্রখান হয়ে গেল।

তিন ভাইয়ের নিজের নিজের ঘরে শুতে চলে গেছে। কিন্তু কারও চোখেই ঘুম নেই! উত্তেজনা থিতিয়ে গেছে বটে, তবে চিঠিটা এখনও বনবন করে ঘুরছে মাথায়। মা তাদের সঙ্গে কী খেলাটা খেলে গেছেন কিছুতেই কেউ ধরতে পারছে না।

এক সময়ে ক্লান্ত হয়ে ঘুমিয়ে পড়ল সকলে। ঘুমিয়ে ঘুমিয়ে স্বপ্ন দেখছে আপনা আপনি খুলে গেছে সিন্দুক। ভেতরে থরে থরে সাজানো আছে টাকা গয়না…।

কাকভোরে হঠাৎ বুলবুলির ঘুম ভেঙে গেল। কোত্থেকে একটা গুনগুন ধ্বনি ভেসে আসছে না? মা বাবা অঘোরে ঘুমোচ্ছে, পা টিপে টিপে ঘরের বাইরে বেরিয়ে এল বুলবুলি। সবে হালকা হালকা আলো ফুটেছে, যেন রাত্তিরকে একটু একটু করে মুছে দিচ্ছে আর একটা নতুন সকাল। পিক পিক পাখি ডেকে উঠছে। কী নরম, কী অপরূপ যে লাগছে চারদিক!

বারান্দায় এসে শব্দটার উৎস খুঁজে পেল বুলবুলি। আধো আলো আধো অন্ধকার মাখা বারান্দার এক কোণে বসে কে অমন দুলে দুলে গান গাইছে? নীলমাধব জ্যাঠা না?

বুলবুলি পা টিপে টিপে নীলমাধবের কাছে গেল। কীসব মুকুন্দ মুরারি কেশব গোবিন্দ গোপাল বাসুদেব বলে বলে গান গাইছে নীলমাধব! চোখ বন্ধ, হাত জোড় করা।

বেশিক্ষণ ধৈর্য ধরে দাড়িয়ে থাকতে পারল না বুলবুলি। আলতো ঠেলা দিয়েছে নীলমাধবকে।

নীলমাধব চোখ মেলে তাকাল। রমাকান্তর দশ বছরের এই ফুটফুটে মেয়েটাকে ভারী ভাল লাগে নীলমাধবের। মুখখানা যেন চারুহাসিনী বসানো। কথাবার্তা আচার-আচরণও চারুহাসিনীর কথা মনে পড়িয়ে দেয়।

হাসি হাসি মুখে নীলমাধব বলল, “কী গো দিদি, এত ভাবে ভোরে উঠে পড়েছ যে?”

“তোমার গান শুনেই তো ঘুম ভেঙে গেল।” বুলবুলি থেবড়ে বসল নীলমাধবের পাশে, “ওটা কী। গান গাইছিলে গো জেঠু?”

নীলমাধবের হাসি ছড়িয়ে গেল, “দূর পাগল, গান কোথায়? ও তো আমি শ্রীহরির নাম জপ করছিলাম।”

“শ্রীহরির নাম জপ? কই, হরি হরি তো করছিলে না?”

“ওরে দিদি, আমি শ্রীহরির অষ্টোত্তর শতনাম জপ করছিলাম।”

“সেটা আবার কী?”

“ওমা, তাও জানো না? শ্রীকৃষ্ণের একশো আটটা নাম আছে। মা বলতেন রোজ ভোরে উঠে ওই একশো আটটা নাম জপ করে নিলে সারাটা দিন বড় ভাল যায়। শুনবে নামগুলো? শ্রীকৃষ্ণ, শ্যাম, কানু, মধুসূদন, মুরলীধর, দর্পহারী, যশোদাদুলাল, পুণ্ডরীকাক্ষ, কালিয়া, শৌরি, গোপীজনবল্লভ, কংসহা, অচ্যুত…”

পুরোটা আর শোনা হয়ে উঠল না বুলবুলির। হঠাৎ মাথার ভেতর বিব বিব বাজতে শুরু করেছে― একশো আট। একশো আট। ঠাম্মার চিঠিতে অষ্টোত্তর শতনামের কথা বলা আছে না?

নীলমাধবকে স্তম্ভিত করে দিয়ে সহসা বুলবুলি বড় ঘরের দিকে ছুটেছে। সোজা চারুহাসিনীর দেওয়াল সিন্দুকের সামনে। সার সার দশখানা চাবি হাতলে ঝুলছে। প্রথমে আট নম্বর চাবিটা নিল বুলবুলি। চাবি গলিয়ে উলটো দিকে চাকা ঘোরাল আটবার।

শূন্য নম্বর চাবি গলিয়েছে এবার, দশবার উলটো দিকে চাকা ঘোরাল। তারপর এক নম্বর চাবি গলিয়ে একবার। কুট করে একটা শব্দ হল না? দুরু দুরু বুকে বুলবুলি হাতলটা ধরল। টান দিতেই সিন্দুক হাঁ।

প্রবল আনন্দে বুলবুলি চিৎকার করে উঠল, “চিচিং ফাঁক। চিচিং ফাঁক। সিন্দুক খুলে গেছে।”

মুহূর্তে গোটা বাড়ি জেগে গেল। সবাই আঁকুপাকু করে দৌড়ে এসেছে। জোড়া জোড়া বিস্ফারিত চোখ দেখছে সিন্দুকের অভ্যন্তর। ফাঁকা, বেবাক ফাঁকা। টাকা নেই, গয়না নেই, জমি বাড়ির দলিল কিছু নেই।

না, পুরো ফাঁকা নয়। দু’ তাকের সিন্দুকের ওপর তাকে একটা কাগজ পড়ে আছে না?

শ্যামাকান্ত কাঁপা কাঁপা হাতে কাগজটা বার করল। চারুহাসিনীর উইলের কপি।

ভাঙা ভাঙা স্বরে উইলটা পড়তে শুরু করল শ্যামাকান্ত:

আমি, চারুহাসিনী দেবী, সুস্থ শরীরে এবং সজ্ঞানে আমার সমস্ত অস্থাবর সম্পত্তি বর্ধমানের শান্তিনীড় বৃদ্ধাশ্রমে দান করিলাম। যেসব বৃদ্ধ বৃদ্ধার কেহ নাই, সন্তানসন্ততিরা থাকিয়াও নাই, আমার সঞ্চিত অর্থ ও গহনায় যদি তাঁহাদের সামান্যতম উপকারও হয়, আমি নিজেকে ধন্য মনে করিব। আমার যাবতীয় স্থাবর সম্পত্তি (জমি বাড়ি ইত্যাদি) আমার মৃত্যুর পর সরকারকে গ্রহণ করিতে অনুরোধ করিতেছি। আমার শেষ বাসনা, এই বসতবাটীতে যেন একটি অনাথ আশ্রম প্রতিষ্ঠিত হয় এবং আমার জমির ফসল, পুকুরের মাছ অনাথ শিশুরা নিঃশর্তে ভোগ করিতে পারে। শুধু একটিই শর্তা আমার অসহায় অবস্থায় যাহারা আমার দেখাশুনা করিয়াছে, সেই নীলমাধব কমলমণি এবং মানদাকে আজীবন অনাথ আশ্রমের কর্মচারী হিসাবে বহাল রাখিতে হইবে। আমার কোনও পুত্র কোনওভাবে এই আশ্রমের সহিত সম্পর্ক রাখিতে পারিবে না, ইহাই আমার অভিরুচি।

তিন ভাই মাথা হেঁট করে দাঁড়িয়ে আছে। বসন্তের মধুর সকালে তাদের চোখে নেমে এসেছে ঘন আঁধার।।

২৮ জুলাই ১৯৯৯

অলংকরণ: কৃষ্ণেন্দু চাকী

heading1 = দক্ষিণাবর্ত শঙ্খ – ঋতা বসু

দক্ষিণাবর্ত শঙ্খ – ঋতা বসু

বিখ্যাত ইম্প্রেসারিও টোটন রায় এবার পুজোর পর বালুরঘাটে কল-শোতে যাওয়ার জন্য সকলের আগে ফোন করল কমল গুপ্তকে। এখন বাংলা ছবিতে কমল গুপ্তই এক নম্বর। কমল গুপ্তকে একবার দলে নিতে পারলে আর দেখতে হবে না। ওঁর নামেই সব টিকিট বিক্রি হয়ে যাবে।

টোটন রায় খুব ভয়ে ভয়েই ফোনটা করেছিল। ধরেই নিয়েছিল কমল গুপ্ত এককথায় এই প্রস্তাব নাকচ করে দেবে। কিন্তু টোটন রায়কে অবাক করে দিয়ে কমল গুপ্ত বলামাত্রই রাজি হয়ে গেল।

রাজি হওয়ার পেছনে কারণটা অবশ্য টোটন রায় জানে না। কমল গুপ্তর বাল্যবন্ধু শতদল বালুরঘাটের পঞ্চাশ মাইল দূরে গঙ্গারামপুর বলে একটা জায়গায় বিশাল এক খামার বানিয়ে দিব্যি আছে। কতবার বলেছে যাওয়ার জন্য। এই ব্যস্ত জীবন ছেড়ে কমল কিছুতেই সময় করে উঠতে পারেনি এতদিন।

শতদল ছেলেবেলা থেকেই সকলের চেয়ে আলাদা। পরীক্ষায় যে খুব ভাল করত তা নয়, কিন্তু ক্ষুরধার বুদ্ধি দিয়ে সে যে বন্ধুদের কত সমস্যার সমাধান করে দিত তার ইয়ত্তা নেই। কমল গুপ্ত সিনেমার নায়ক হতে পারে, কিন্তু বন্ধু মহলে এখনও আসল নায়ক শতদল।

স্কুল-জীবনের শেষের দিকে রাজীব মিত্র ভরতি হল। শতদল বলল, “তিন নম্বর পদ্ম এল ক্লাসে।”

রাজীবকে ঠাট্টা করে সে বলেছিল, “আমি এক নম্বর, কমল দু’নম্বর। তোমাকে কিন্তু বরাবর তিন নম্বর হয়েই থাকতে হবে।”

শতদলের ঠাট্টা কিন্তু রাজীব খুব একটা ভালভাবে নিল না। তখন সে বলেছিল, “আমি তিন নম্বর হওয়ার জন্য আসিনি। এক নম্বর হওয়াই আমার লক্ষ্য।”

কথাটা বলেছিল শতদল কিন্তু রাজীবের রাগটা এসে পড়ল কমলের ওপর। আর কী আশ্চর্য― কর্মজীবনেও তারা পাশাপাশি কাজ করে চলেছে। কমল সিনেমায় এক নম্বর হলে রাজীবকে টেলিভিশনের এক নম্বর বলা যায়। সে স্টেজেও নাটক করে। যথেষ্ট সুখ্যাতিও কুড়োয় তার অভিনয়ের জন্য। সকলেই জানে তারা বাল্যবন্ধু। ওপর ওপর বন্ধুত্বও বজায় আছে, অথচ কমল জানে রাজীব মনে মনে শত্রুতা পোষণ করে আসছে সেই ছেলেবেলা থেকে। কমলের ক্ষতি হলে তার মতো খুশি কেউ হবে না।

কমলের অবশ্য দৃঢ় বিশ্বাস, চট করে তার কোনও ক্ষতি হবে না। বললে কেউ বিশ্বাস করবে না, মিরাকল বা দৈব অনুগ্রহ কারও কারও জীবনে ঘটে।

এই পেশায় এসে প্রথমদিকে ছোটখাটো কাজের জন্য স্টুডিয়োর দরজায় দরজায় ঘুরেছে। হতাশার চরম সীমায় যখন পৌঁছেছে তখন একটা ফিল্মের দলের সঙ্গে আউটডোরে গেল মধ্যপ্রদেশে। কাজ শেষ হয়ে গেল তিনদিনের মধ্যেই। ফিল্মের দল ফিরে এল কলকাতায়। কমল গুপ্তর কী জানি কেন ফিরতে ইচ্ছে করল না। যে-ক’টা টাকা পেয়েছিল তাই নিয়ে চলে গেল নর্মদার উৎসস্থল অমরকণ্টকে।

অমরকণ্টক বিখ্যাত তীর্থক্ষেত্র। শিব মাহাত্ম্যের জন্য শিবক্ষেত্র নামেও প্রসিদ্ধ। এখান থেকে সাধু-সন্ন্যাসীরা পায়ে হেঁটে নর্মদা পরিক্রমা করেন। দুর্গম পথ, বিপজ্জনক অরণ্য ব্যতিক্রম করে পরিক্রমা শেষ করেন গুজরাতের কচ্ছে; নর্মদা যেখানে সাগরে মিশেছে।

কমল গুপ্তের তখন অল্প বয়স। ধর্মশালায় রাতে শুয়ে থাকে আর সারাদিন নর্মদার ধারে অজস্র সাধু-সন্ন্যাসী তীর্থযাত্রী মন্দির দেখে বেড়ায়। এখানেই একদল তীর্থযাত্রীর সঙ্গে আলাপ হল। শুনল, তারা যাবে ওঁঙ্কাৱেশ্বর দ্বীপে বিখ্যাত জ্যোতির্লিঙ্গের মন্দিরে। সেও তাদের সঙ্গে ভিড়ে গেল।

ওঁঙ্কাৱেশ্বর দ্বীপে এসে চারদিকের শোভা দেখে মুগ্ধ হল কমল। মনে হল এখানেই সারাজীবন থেকে যেতে পারলে বেশ হত। নাম যশ অর্থ যা না-পেয়ে জীবন ব্যর্থ মনে হচ্ছিল, তা একেবারে তুচ্ছ মনে হল।

মনের এইরকম অবস্থায় নর্দমার তীরে একটা পাথরের ওপর বসে সূর্যাস্তের শোভা দেখছে। কাছেই আর একটা পাথরের ওপর একজন সাধু বসে জপ করছেন। নর্মদার ধারে এ অতি পরিচিত দৃশ্য। কমল গুপ্ত ভাল করে তাকিয়েও দেখেনি। হঠাৎ খেয়াল হল সাধুটি তার দিকে একদৃষ্টিতে তাকিয়ে আছেন। চোখে চোখ পড়তে কমল গুপ্তর কেমন মনে হল যেন ইশারায় কাছে ডাকলেন। কাছে গিয়ে প্রণাম করতেই উনি মাথায় হাত ছোঁয়ালেন, মনে হল সমস্ত শরীর যেন জুড়িয়ে গেল। সাধু জিজ্ঞেস করলেন, “কাজকর্ম ছেড়ে পালিয়ে বেড়াচ্ছিস কেন? ফিরে যা, মন দিয়ে কাজ কর। ঈশ্বরে বিশ্বাস রাখবি। কোনওদিন কোনও কষ্ট হবে না।”

সাধুর কথায় বৈরাগ্যের ভাব দূর হয়ে মনে উৎসাহ-উদ্দীপনার সঞ্চার হল। ভাবল, সত্যিই তো, একটা কাজই তো ভাল করে করতে পারি― অভিনয় করা। সেটাই তো করা উচিত।

সবচেয়ে আশ্চর্যের ব্যাপার হল, চলে আসবার সময়ে সাধু যখন ঝোলা থেকে একটা সুন্দর সাদা শঙ্খ বার করে হাতে দিয়ে বললেন, “এটা খুব দু’প্রাপ্য দক্ষিণাবর্ত শঙ্খ। সবসময়ে কাছে কাছে রাখবি। তোদের পেশায় খুব রেষারেষি। এই শঙ্খ যতক্ষণ তোর কাছে আছে কেউ তোর কোনও ক্ষতি করতে পারবে না।”

শঙ্খের জন্যই হোক, বা অন্য কোনও কারণে, কলকাতায় ফিরে আসবার পর পরপর কয়েকটি ছবিতে তার অভিনয় বিশেষ প্রশংসা পায়। বিদেশি পুরস্কারও জুটে যায়। তারপর থেকে তাকে আর পেছন ফিরে তাকাতে হয়নি। কেউ বিশ্বাস করুক বা না করুক, কমল গুপ্ত মনেপ্রাণে বিশ্বাস করে, তার এই উন্নতির মূলে দক্ষিণাবর্ত শঙ্খ।

সে ঘুণাক্ষরে কাউকে এই শঙ্খের কথা বলেনি। খুবই সাবধানে গোপনীয়তা বজায় রেখে শঙ্খটা সবসময়ে সঙ্গে রাখে। আউটডোের শুটিংয়ে গেলেও সঙ্গে নিয়ে যায়।।

এবারও বালুরঘাট আসবার সময়ে নিয়ে এসেছে। দলে অন্যান্যদের মধ্যে রাজীবও আছে। কমলের একদিনের শো। কমল গুপ্ত তারপর গঙ্গারামপুর চলে যাবে, আগে থেকেই ঠিক করা আছে। শতদলকেও বলা আছে, তার কাছে দু’দিন থেকে কলকাতায় ফিরবে। শতদল রাজীবকেও নিয়ে যেতে বলেছে। রাজীবের তিনদিনই শো আছে। সেও সময় পেলে গঙ্গারামপুর যাবে বলে কথা দিয়েছে।

বালুরঘাট শহরে বেশ পরিচ্ছন্ন, মোটামুটি আধুনিক সুবিধাযুক্ত একটা গেস্টহাউস ভাড়া নেওয়া হয়েছে। এই গেস্টহাউসগুলো হয়ে খুব সুবিধে হয়েছে। হোটেলের মতোই, তবে হোটেলের চেয়ে ছোট এবং ঘরোয়া টোটন রায় পুরোটাই পাঁচদিনের জন্য ভাড়া নিয়েছে। শোয়ের তিনদিন বাদ দিয়ে আগে একদিন ও পরের একদিন।

বালুরঘাট পৌঁছতে বিকেল হয়ে গেল। এখানে বাইরের আকর্ষণ বিশেষ না থাকায় এবং কলকাতায় সকলেই কম-বেশি ব্যস্ত থাকায় আড়ার সুযোগ হয়। না বলে, চায়ের কাপ হাতে নিয়ে গুটিগুটি সকলেই এসে জমায়েত হল গেস্টহাউসের বসার ঘরে।

বসার ঘরটি দেশি কায়দায় সুন্দর করে সাজানো। বেতের চেয়ার-টেবিল ছাড়াও মাটিতে উঁচু মোটা গদি দিয়ে বসবার ব্যবস্থাও আছে। টোটন রায় গেল স্টেজের ব্যবস্থাপনা দেখতে। আলো নির্দেশক, গাইয়ে, বাজিয়ে, নাটকের কুশীলব, মেকআপম্যান সব নিয়ে জনাপনেরো হবে, চায়ের আড্ডায় সকলেই হাজির।

আগামীকালের শোয়ের বিষয়ে কথা উঠল। রাজীব বলল, “কমল তো আমাদের দলের শোপিস। ও শুধু মুখ দেখাবে। আসল কাজ আমাদেরই করতে হবে।”

সেটা সত্যি কথাই। কমল গুপ্ত এই প্রথম এসেছে। এই ধরনের অনুষ্ঠানে কী করে দর্শক টেনে রাখতে হয় তা তার জানা নেই। তা ছাড়া শুটিংয়ের সময় ছাড়া বহুলোকের সামনে অভিনয় করতেও স্বাচ্ছন্দ্য বোধ করে না। সেজন্য টোটন রায়কে আগেই বলেছে নিজের অভিনীত কোনও চরিত্রের সংলাপ সে বলবে, তবে বাদ দেবে আবেগাপ্লুত অংশ। এ ছাড়া বনফুলের একটি হাসির কবিতা পাঠ করবে, যেটা মোটামুটি সবশ্রেণির দর্শকেরই ভাল লাগবে।

টোটন রায় কৃতার্থ হয়ে বলেছে, “ব্যস, ব্যস, ওতেই হবে। আপনার মুখ দেখতেই লোকে পয়সা দিয়ে টিকিট কেটে আসবে।”

এসব কথা অন্য কেউ জানে না। এই আড্ডার মাঝে সেসব বলে সুরটা কেটে দিতে ইচ্ছেও করল না কী হবে রাজীবের ঈর্ষার আগুনকে আর-একটু উসকে দিয়ে? সেজন্য হাসিমুখে খোঁচাটা হজম করে মনু পালকে বলল, “তোমাদের কৌতুক নকশাটা লোকের খুবই ভাল লাগবে। ওটা তো এবারের হট ফেভারিট। তুমি আর রাজীব মিলে একেবারে ফাটিয়ে দেবে।”

এই কৌতুক নকশাটা সত্যিই খুব মনোগ্রাহী। অনেকটা সুকুমার রায়ের ‘অবাক জলপান’-এর ধরনে একটি শহুরে তৃষ্ণার্ত বাবুকে ঘিরে কোল্ডড্রিঙ্কওলা ও ডাবওলার কথোপকথন। শেষে ডাবওলার কথার মারপ্যাঁচে কোল্ডড্রিঙ্কওলার পরাজয় ও বাবুর ডাবের জলপান।

রাজীব ভাবওলার পার্ট করে ও মনু পাল কোল্ডড্রিঙ্কওলার। স্টেশনের প্ল্যাটফর্মের ধরনে স্টেজটাকেও সুন্দর করে সাজানো হয় এ-সময়। বেঞ্চ, টিকিটঘর দেখে মনে হয়, সত্যি প্ল্যাটফর্ম।

সবচেয়েসুন্দর, কোল্ডড্রিঙ্কওলারবাক্সওডাবওলার ঝুড়ির ডাবগুলো। ওগুলো যে সত্যিকারের ডাব নয়, তা বোঝে কার সাধ্য। ডাবওলার ঝুড়িতে অবশ্য একটা আসল ডাব থাকে। বাবুবেশী ভাস্কর ঘোষ একদম শেষে যেটার জলপান করে।

আড়ায় যথারীতি এক গল্প থেকে আর-এক গল্প চলতে লাগল। চোর, মাতাল, ভূত হয়ে যখন সাধু-সন্ন্যাসীতে পোঁছল তখন আড্ডার বেশিরভাগ সদস্যই সাধুদের ভণ্ডামির গল্প করতে লাগল। খানিকক্ষণ শোনার পর কমল গুপ্ত বলল, “তোমরা যা বলছ তা নিশ্চয়ই সত্যি। আছেও তো কত ভণ্ড সাধু-সন্ন্যাসী। আমি কিন্তু আমার জীবনে একজন প্রকৃত সাধুর দেখা পেয়েছি, যিনি আমার জীবনের মোড় ফিরিয়ে দিয়েছেন। এই বলে সে ওঁঙ্কারেশ্বর দ্বীপের পুরো ঘটনাটা বলল শুধু দক্ষিণাবর্ত শঙ্খের কথাটা বাদ দিয়ে।

সবটা শুনে রাজীব বলল, “তুমি ভাগ্যবান। সেখানে আমি হতভাগা যদি যাই দেখা পাব এক বকধার্মিকের আর কপালে জুটবে শঁখের বদলে শামুক।”

শাঁখের উল্লেখে কমল গুপ্তর বুকটা ধড়াস করে উঠল। রাজীব হঠাৎ কেন শাঁখের কথা বলল বুঝে উঠতে পারল না। ও জানলই বা কীভাবে? সে-ই কি অমরকণ্টক থেকে ফিরে কোনও দুর্বল মুহূর্তে গল্প করেছিল? কিছুতেই মনে করতে পারল না।

সর্বজনীন মামা কানু মিত্র বলল, “নাকের বদলে নরুণ শুনেছি। শাঁখের বদলে শামুক এই প্রথম শুনলাম।”

রাজীব মুচকি হেসে বলল, “এটা বর্ধমানের প্রবাদ। মানেটা একই।”

এই থেকে গল্প আবার প্রবাদবাক্যের দিকে চলে গেল। তারপর নানারকম জোকস বলাবলি হয়ে হাসিঠাট্টার মধ্যে আড্ডা শেষ হল। শাঁখের উল্লেখটা প্রবাদবাক্য ছাড়া আর কিছু নয় এটা ভাববার চেষ্টা করলেও কমলের মনে সূক্ষ্ম কাঁটার খচখচানিটা রয়ে গেল।।

ঘরে যেতে যেতে রাজীব জিজ্ঞেস করল, “কাল শতদল কখন আসছে?”

“সকালেই তো আসার কথা। বালুরঘাটে কী সব কাজ আছে। সন্ধেয় আমাদের শো দেখে রাতেই আমাকে নিয়ে গঙ্গারামপুরে ফিরে যাওয়ার কথা।”

রাজীব বলল, “আমারও খুব ইচ্ছে আছে এদিক থেকে ছুটি পেলেই দু’দিন শতদলের কাছে গিয়ে জিরিয়ে নেব। ওর সঙ্গে আড্ডাটাও খুব মিস করি। কাল তো সবাই ব্যস্ত থাকব― কথাই হবে না।”

পরদিন দুপুর থেকেই ব্যস্ততা শুরু হয়ে গেল। টেকনিশিয়ানরা আগেই চলে গিয়েছে স্টেজ সাজানোর সরঞ্জাম নিয়ে। চার-পাঁচটা গাড়ি দাঁড়িয়ে আছে বাকিদের নিয়ে যাওয়ার জন্য।

কমল গুপ্ত যথারীতি সুটকেসের মধ্যে যত্নে রাখা দক্ষিণাবর্ত শঙ্খ প্রণাম করে রিসেপশনে এসে দেখল কয়েকজন অপেক্ষা করছে। রাজীব কলকাতায় ফোন করবার চেষ্টা করছে। ওর স্ত্রী ফোন করেছিল, কথা বলতে বলতে লাইন কেটে গিয়েছে। রাজীব বলল, “তোমরা এগোও। আমি আর একটু চেষ্টা করে দেখি।”

তারপর কমলকে উদ্দেশ করে আবার বলল, “শতদলকে বোলো যেন আগেই পালিয়ে না যায়। আমার সঙ্গে দেখা করে যেতে বোলো।”

কমলরা পৌঁছবার আধঘণ্টার মধ্যেই বাকিরা সবাই পৌঁছে গেল। তারপর শুরু হয়ে গেল ব্যস্ততা। শতদল এসে গ্রিনরুমে দেখা করে গিয়েছে। এতদিন বাদে শতদলকে দেখে রাজীবও খুব উচ্ছ্বসিত। বলল, “আমি বাড়িতে জানিয়ে দিয়েছি তোমার কাছে দু’দিন থেকে ফিরব। আর যাওয়ার আগে বলে যেয়ো শো কেমন লাগল।”

কমলের বিশেষ মেকআপ নেই। মেকআপম্যান এসে হালকা মেকআপ করে দিয়েছে। রাজীবরা নিয়মিত শো করে বলে তাদের সকলেরই নিজস্ব মেকআপ কিট আছে। রাজীব খানিকক্ষণ আড্ডা দিয়ে বলল, “চলি, আমার দাড়িটাড়ি লাগিয়ে মেকআপ করতে একটু বেশি সময় লাগবে।”

কমলের অংশটুকু শেষ হতেই শতদল তাড়া লাগল, “চলো, চলো। এখন পঞ্চাশ কিলোমিটার যেতে হবে। এখনই বেরিয়ে পড়ি। নয়তো দেরি হয়ে যাবে।”

“রাজীবদের কৌতুক নকশা দেখবে না?”

“ওর ফকিরের অভিনয় তো দেখলাম। বাকিটা আবার কখনও হবে। এখন গেস্টহাউস থেকে তোমার জিনিসপত্র নিয়েই বেরিয়ে পড়তে হবে। রাস্তা খুব একটা ভাল নয়।”

গেস্টহাউসে এসে সুটকেস খুলেই কমলের মাথায় আকাশ ভেঙে পড়ল। সমস্ত ঠিক আছে, শুধু সুটকেসের মধ্যে সুন্দর চন্দনকাঠের বাক্স থেকে দক্ষিণাবর্ত শঙ্খটি উধাও।

কমলের ভেঙে পড়া চেহারা দেখে শতদল বলল, “দাঁড়াও। অত আপসেট হোয়ো না। কী ছিল এই বাক্সে?”

“কত যে দামি সেটা আমি কেমন করে বোঝাব?”

“এত দামি জিনিস তুমি এইভাবে নিয়ে ঘুরে বেড়াচ্ছ?”

“দ্যাখো, জিনিসটা তো আর সোনাদানা নয় যে, সাধারণ চোর-ডাকাত লোভ করবে। একটা দক্ষিণমুখী শঙ্খ। দক্ষিণমুখী শঙ্খ অন্য সাধারণ শঙ্খের তুলনায় দুষ্প্রাপ্য হলেও এত কিছু দামি নয় যে, কেউ এতটা ঝুঁকি নিয়ে চুরি করবে। অন্যান্য দামি জিনিস, ঘড়িটড়ি তো পড়েই আছে। চোর সেগুলো ছোঁয়নি পর্যন্ত।”

“তা হলে তোমার কী মনে হয়? কে নিল? আর কেনই বা নিল তোমার শঙ্খ?”

“সে অনেক কথা। আমি তোমাকে সংক্ষেপে বলছি। এক সাধু আমাকে এটা দিয়েছিলেন। কেউ বিশ্বাস করুক বা না করুক, আমি মনে করি আমার জীবনের মোড় ঘুরিয়ে দিয়েছে এই শঙ্খ। তোমাকে আমি পরে বলব কীভাবে এটা পেলাম। সে অনেক লম্বা গল্প। শুধু এটুকু জেনে রাখো আমার যাবতীয় উন্নতি, নাম, যশ, অর্থ, সবকিছুর পেছনেই এই শঙ্খ। এই শঙ্খ আমাকে ফিরে পেতেই হবে, যেমন করেই হোক। এর জন্য যত টাকা খরচ করতে হয়, করব।”

শতদল বলল, “দাঁড়াও, আমাকে প্রথম থেকে খুলে বলো। কখন শেষ দেখেছ শঙ্খটাকে?”

“বেরোবার আগে, যেমন বরাবর প্রণাম করে বেরোনোর অভ্যেস, তেমনই প্রণাম করে বেরিয়েছি। দরজা লক করে বেরিয়েছি বলে সুটকেস আর চাবিবন্ধ করিনি। চাবি রিসেপশনে রেখে হলে চলে গিয়েছি।”

“সেই সময়ে রিসেপশনে কারা ছিল?”।

“আমাদেরই দলের কয়েকজন ছড়িয়ে ছিটিয়ে দাঁড়িয়ে ছিল। রাজীব কলকাতায় ফোন করবার চেষ্টা করছিল।”

“এদেরই মধ্যে কেউ তুমি গাড়িতে ওঠবার সঙ্গে সঙ্গে কাজ হাসিল করে। কে হতে পারে? তুমি কি কাউকে সন্দেহ করো?”

কমল জোরের সঙ্গে বলল, “শুধু সন্দেহ নয়, আমি জানি কে নিয়েছে। তুমিও জানো কে নিতে পারে। একজনই আছে যে প্রতি মুহূর্তে আমার ক্ষতি হোক কামনা করে। শতদল, তুমি কাউকে কিছু বুঝতে না দিয়ে আমার শঙ্খটা উদ্ধার করে দাও। স্কুলে তুমি আমাদের কত সমস্যার সমাধান করেছ। এটা তোমাকে করতেই হবে। আমি চাই না কোনও হট্টগোল হোক। রাজীব নিশ্চয়ই এখানে কোথাও লুকিয়ে রেখেছে শাঁখটাকে। এটুকু সময়ের মধ্যে তো অন্য কোথাও পাচার করা সম্ভব নয়।”

“সেটা ঠিকই বলেছ। তবে রাজীব যেরকম ধূর্ত, ও যে ওর ঘরে রাখবে না এ-ব্যাপারে আমি স্থিরনিশ্চিত। মাঝখান থেকে তোমার গঙ্গারামপুরে যাওয়া হল না। যতক্ষণ শঙ্খ উদ্ধার না হচ্ছে তুমি কি আর গেস্টহাউস ছেড়ে নড়বে? এখন তোমাদের দল ফিরে আসবার পরে না যাওয়ার একটা বিশ্বাসযোগ্য কারণ বলতে হবে।”

“সে বলা যাবে। হাজার একটা কারণে আমরা না যেতেই পারি। বললেই হবে বালুরঘাট শহরে তোমার কিছু কাজ আছে। ইতিমধ্যে তুমি রাজীবের সঙ্গে কথাবার্তা বলে বোঝবার চেষ্টা করো শঙ্খটা কোথায় রাখতে পারে। অন্যদের আমি বুঝতে দিতে চাই না। আমাদের ইন্ডাষ্ট্রিকে তো জানো, এক মুহূর্তে তিলকে তাল করে। শঙ্খের কথা জানাজানি হোক এ আমার ইচ্ছে নয়।”

শতদল মৃদু হেসে বলল, “এ ভারী মজার ব্যাপার। চোর কে তা জানা। শুধু গোপনে চোরের ওপর বাটপাড়ি করে চোরাই জিনিস উদ্ধার করতে হবে। দেখি অনেকদিন তো মাথাটাকে কাজে লাগাইনি। এখন অন্য কথা বলো। কী করে শঙ্খটা পেয়েছিলে, অন্যরা এসে পড়বার আগে সেই কথাটা বলো।”

সমস্ত ঘটনা শুনে শতদল বলল, “কত কিছুই তো ঘটে পৃথিবীতে, যা আমাদের বুদ্ধির অতীত। এই নাম যশ অর্থ তোমার হয়তো এমনিতেই হতে পারত, হয়তো এর পেছনে শাঁখের অবদানও নেই। কিন্তু তোমার যখন এত বিশ্বাস তখন ব্যাপারটা একদম উড়িয়েও দেওয়া যায় না। আমি সবটাই খোলা মনে দেখি। আমাদের জ্ঞানের পরিধি আর কতটুকু? জানার চেয়ে না জানার ভাগই বেশি তাতে। ওই শোনো গাড়ির আওয়াজ। তোমাদের দল এসে পড়ল। তুমি কিছু বোলো না, যা বলবার আমি বলব।”

কমল গুপ্ত ও শতদলকে দেখে সকলে অবাক হলেও আজ যাওয়া হবে না শুনে খুশিও হল। এখানকার দর্শক সমস্ত অনুষ্ঠানটা খুব উপভোগ করেছে বলে সবাই খুশির মেজাজেই আছে।

শতদল রাজীবকে বলল, “যাওয়া যখন হলই না কাল তোমাদের অনুষ্ঠান পুরোটা দেখব। সরকারি অফিসের কাজ আঠেরো মাসে বছর। আমার একটা জরুরি ফাইল গেস্টহাউসে পৌছে দেবে বলেছিল। এসে দেখি কোথায় কী? আমার পরিচিত সরকারি

অফিসারটিকে ফোন করে শুনি কাল নয়তো পরশু নাগাদ কাজ শেষ হবে। আমার খুবই খারাপ লাগছে এত প্ল্যান করে, কমল তুমি সবে এলে আমার কাছে যাবে বলে, অথচ আমিই আটকে গেলাম।”

কমল বলল, “তাতে কী হয়েছে, ওখানেও তো আড্ডাই হত। সেটা এখানেই হোক।”

রাজীব বলল, “সেই ভাল, একেবারে শোয়ের শেষে তিনজন একসঙ্গেই যাওয়া যাবে। সেই ছেলেবেলার স্কুলজীবনের মতো হইহই করা যাবে। কমল, তুমি কলকাতায় জানিয়ে দাও তুমি ক’দিন বাদে যাবে।”

পরদিন সকালটা সবাই আলস্যে গড়িয়ে কাটিয়ে দিল দশটা অবধি। ভাস্করদের দলটা তাস নিয়ে বসে গেল একদিকে। রাজীব, শতদল, কমল পুরনো দিনের গল্প করতে লাগল। সদাব্যস্ত টোটন রায়ও যোগ দিল কিছুক্ষণের জন্য। বারোটা নাগাদ শতদল উঠল। বলল, “যাই একটু তাড়া মারি গিয়ে। আমার কাজটা নয়তো কালকেও শেষ হবে না। দুপুরে খাওয়ার আগেই এসে পড়ব।”

কথামতো শতদল এসে গেল দুটো নাগাদ। ততক্ষণে খাওয়ার ঘরে এসে জুটেছে সকলে।

খাওয়াদাওয়া শেষ হতেই ব্যস্ততা শুরু হয়ে গেল। আজ কমলের শো নেই, অতএব তার তাড়া নেই। সে আর শতদল ধীরেসুস্থে সন্ধের সময় গিয়ে একেবারে প্রথম সারির দুটো আসন দখল করে বসল।

কমল যতই বাইরে শান্তভাব বজায় রাখার চেষ্টা করুক না কেন, ছোটখাটো কথায় তার উদ্বেগ প্রকাশ পেতে লাগল। শতদলের নির্বিকার ভাব দেখে একবার বলেও ফেলল, “তুমি থাকো, আমি বরং গেস্টহাউসে গিয়ে ঘরগুলো খুঁজে দেখি।”

“তুমি শান্ত হয়ে বোসো। অন্যদের ঘরের চাবি কী বলে চাইবে? সব ঘর তো চাবিবন্ধ এখন। এদিকে লোক-জানাজানি হোক চাইছ না, তাতেই তো ব্যাপারটা শক্ত হয়ে দাঁড়িয়েছে। এখন চুপচাপ বসে দ্যাখো কী হচ্ছে। কলকাতায় তো তোমার এমন সুযোগ ঘটে না।”

তারপরই শতদল এমন মনোযোগ দিয়ে গোটা অনুষ্ঠানটা দেখল যে, কমল আর একটা কথাও বলবার সুযোগ পেল না। প্রতিটি দৃশ্য, প্রতিটি সংলাপ, প্রত্যেকটি চরিত্র এমন খুঁটিয়ে পর্যবেক্ষণ করল যে, মনে হল এর ওপরে বোধহয় মস্ত একটা গবেষণামূলক লেখা লিখে ফেলবে। গানগুলো মন দিয়ে শুনল। কৌতুক নকশা উপভোগ করে এমন হাততালি দিল যে, মনেই হল না একটি অত্যন্ত ধূর্ত চুরির মোকাবিলা করার কথা শতদলের মনে আছে।

অনুষ্ঠান-শেষে অটোগ্রাফ-শিকারিদের উৎপাত ছাড়া হলে আর বিশেষ কিছু ঘটল না।

ফেরার পথে শতদল হঠাৎ খুব উৎসাহিত হয়ে পড়ল অনুষ্ঠানের নেপথ্য কার্যকলাপ নিয়ে। সে জিজ্ঞেস করল, “তোমাদের এই সাজপোশাক, আলো, এগুলোর দেখাশোনা কে করেন?”

“যতদূর মনে হয় হরিপদবাবু।”

“জিনিসগুলো তোমাদের সঙ্গেই আবার কলকাতায় ফিরবে?”

“ঠিক আমাদের সঙ্গে না হলেও আগে বা পরে চলে যাবে আলাদা গাড়িতে। যত্ন করে প্যাক করতে হবে প্রত্যেকটা জিনিস।”

“কলকাতায় এগুলো কোথায় থাকবে?”

“টালিগঞ্জে বিরাট স্টোর আছে। সেখানেই চলে যাবে সব জিনিস। সেখানেই রাখা থাকবে। শো অনুযায়ী আবার ব্যবহার করা হবে।”

শতদলের ভুরুটা এতক্ষণ কুঁচকে ছিল। কমলের সঙ্গে প্রশ্নোত্তরের পালা সাঙ্গ করে এবার বাইরের দিকে তাকিয়ে গুনগুন করে গান গাইতে লাগল। কমল অধৈর্য হয়ে জিজ্ঞেস করল, “আমাদের বৃত্তান্ত তো আদ্যোপান্ত শুনলে, কিন্তু শঙ্খের কী হল? হাতে শুধু একটা দিন। এখানেই যদি চুরির কিনারা না হয়, কলকাতায় একবার চলে গেলে আর ওকে ধরা যাবে না।”

শতদল কোনও কথা না বলে হাতের একটা মুদ্রা করে বরাভয় দান করল।

পরদিন সকালে যথারীতি সকলে ঢিলেঢালা মেজাজে শুয়ে-বসে আলস্য করতে লাগল। আজ শেষ শো, পরদিনই ফেরা।

রাজীব শতদলকে জিজ্ঞেস করল, “তোমরা কি আজ গঙ্গারামপুরে যাবে, না কাল? যদি কাল যাও তা হলে আমিও তোমাদের সঙ্গে যেতে পারি।”

“সেটা নির্ভর করছে আমার আজকের কাজের ওপর। যা পাওয়ার কথা সেটা যদি আজ পেয়ে যাই তা হলে বিকেলেই চলে যাব।”

“না হলে?”

“না হলে তখন ঠিক করব কী করা যাবে।” তারপর রাজীবের দিকে স্থির চোখে তাকিয়ে শতদল বলল, “নিজের বুদ্ধি বা কর্মক্ষমতার ওপর যতটুকু আস্থা আছে তাতে মনে করি আজই হয়ে যাবে। তুমি অতি অবশ্যই কাল চলে এসো। আমরা তোমার জন্য অপেক্ষা করে থাকব।”

রাজীবের মুখে কি এক মুহুর্তের জন্য ধূর্ত হাসি খেলে গেল? না, শতদলের দেখার ভুল শতদল বুঝতে পারল না।

রাজীব নিরীহ ভালমানুষের মতো মুখ করে বলল, “ঠিক আছে, দুপুরে খাওয়ার সময়ে তো নিশ্চয়ই দেখা হবে। তখনই জানা যাবে তোমার কাজ হল কি না।”

কথা হচ্ছিল রাজীবের ঘরে বসে। শতদল উঠতে উঠতে বলল, “যাই দেখি গিয়ে টোটনবাবু তৈরি হলেন কি না। ওঁর গাড়িতে ব্যাঙ্ক পর্যন্ত একটা লিফ্‌ট নেব। চলি―” বলে শতদল হালকা মনে শিস দিতে দিতে টোটন রায়ের ঘরের উদ্দেশে রওনা দিল।

রাজীব যে ভয়ংকর ভ্রুকুটি করে তার গমনপথের দিকে তাকিয়ে রইল তা সে দেখতেই পেল না।

কমল আজ আর শান্তভাব বজায় রাখতে পারছিল না। আজই শেষদিন। যদি আজকের মধ্যে শঙ্খ না পাওয়া যায়, এরপর সে আর ভাবতেই পারছে না। দু’-চারজন ডেকে গেল বসবার ঘরে যাওয়ার জন্য। কমল―“মাথাটা একটু ধরেছে”, “শরীরটা ঠিক জুতসই নেই ভাই”, বলে অল্প হেসে পাশ কাটিয়েছে। আজ ওর পক্ষে হালকা হাসিঠাট্টায় যোগ দেওয়া অসম্ভব! শতদলও কোথায় যে গেল কিছু বলে গেল না। যতই বলুক নিশ্চিন্ত থাকো, নিশ্চিন্ত কি থাকা যায়?

একবার মনে হচ্ছে সোজা রাজীবকে গিয়েই ধরে, কিন্তু কোনও প্রমাণ ছাড়া কীই-বা বলবে গিয়ে? তানুমান করে দেখবে? টাকার টোপ ফেলবে? কোনওটাই যে ধোপে টিকবে না সেটা বেশ বুঝতে পারছে। সোজাসুজি দায়ী করলে প্রমাণ চাইবে, যেটা উপস্থিত হাতে নেই। অনুনয় করলে সান্ত্বনা দেবে, যেটা আরও অসহ্য। টাকা রাজীবেরও অজস্র আছে। অতএব কিছু টাকার বিনিময়ে সারাজীবনের শত্রু কমলকে শান্তি দেবে― এমন কাঁচা লোক আর যে-ই হোক, রাজীব অন্তত নয়।

এখন যেন আবছা করে মনে পড়ছে সেই প্রথম যৌবনে রাজীবের সঙ্গে একই সঙ্গে স্টুডিয়োর দরজায় দরজায় কাজের আশায় ঢুঁ মারত বলে একটা ওপর ওপর বন্ধুত্ব তৈরি হয়েছিল। সেই সময়ে মধ্যপ্রদেশ থেকে ফিরে কোনও দুর্বল মুহূর্তে সে নিশ্চয়ই রাজীবকে শঙ্খের গল্পটা বলেছিল। তারপরই কমলের অবিশ্বাস্য দ্রুতগতিতে উন্নতি দেখে তার মতো রাজীবও নিশ্চয়ই বিশ্বাস করে, এর মূলে আছে সেই দক্ষিণাবর্ত শঙ্খ। তা না হলে ও সেদিন ‘শাঁখের বদলে শামুক’—এই কথাটা বলত না। পরে বর্ধমানের প্রবাদবাক্য বলে চাপা দেওয়ার চেষ্টা করলেও শঙ্খের অলৌকিক শক্তির কথা জনিত বলেই আচমকা মুখ দিয়ে বেরিয়ে গিয়েছিল।

এতদিন সুযোগ পায়নি। এই প্রথম কাছাকাছি বাস করবার সুবাদে আর কালবিলম্ব না করে প্রথম সুযোগেই শঙ্খটা হস্তগত করেছে।

দুপুর একটা নাগাদ সকলে খাওয়ার ঘরে এসে গেল। তিনটের মধ্যে হলের উদ্দেশে রওনা দিতে হবে। শতদলের এখনও পর্যন্ত কোনও পাত্তা নেই। একটা ফোন পর্যন্ত করেনি। আজ রাতটা শেষ হলেই কাল সকাল থেকে ঘরে ফেরার তাড়া। কমল ভাবছিল আর কয়েক ঘণ্টার মধ্যে যদি এই চুরির কিনারা না হয় তা হলে সারাজীবনের মতো এই দুপ্রাপ্য দুর্মূল্য দক্ষিণাবর্ত শঙ্খ হাতছাড়া হয়ে যাবে।

এসব ভাবতে ভাবতে ভাল করে খেতে পর্যন্ত পারল না। দু’-চারজন শরীর খারাপ কি না জিজ্ঞেস করল। কমল মাথাধরার গল্পটাই চালিয়ে গেল আরও কিছুক্ষণ। তারপর নিজের ঘরে এসে শুয়ে পড়ল। শুয়ে শুয়ে টের পেল এক-একটা দল হলের উদ্দেশে রওনা হচ্ছে। কমলের মনে হল, কী কুক্ষণে যে বালুরঘাটে এসেছিল, না হলে এসব কিছুই ঘটত না। তার শঙ্খ তার কাছেই থাকত বহাল তবিয়তে।

চমক ভাঙল রাজীবের ডাকে। রাজীব বলল, “যাওয়ার আগে দেখা করে গেলাম। শতদলের সঙ্গে তো দেখাই হল না। ওকে বোলো এ-যাত্রা বোধহয় আর গঙ্গারামপুরে যাওয়া হবে না। কলকাতা থেকে জোর তলব এসেছে। অতএব কাল ভোরেই ফিরে যাচ্ছি।”

এরপর গলায় মধু ঢেলে আবার বলল, “এঃ! তোমার মুখটা তো দেখছি একেবারে শুকিয়ে গিয়েছে। আমার কাছে ভাল ঘুমের ওষুধ আছে। খাবে নাকি? দ্যাখো― ঘুমিয়ে উঠলে যদি মাথাধরা কমে।”

কমল বলল, “না, না, তোমাকে ব্যস্ত হতে হবে না। তোমরা এগোও। শতদল এলে আমরাও হয়তো গঙ্গারামপুরের দিকে রওনা হব।”

“হ্যাভ আ নাইস টাইম,” বলে রাজীব তার চিরপরিচিত ধূর্ত হাসিটা হেসে চলে গেল। কমল ঘরে শুয়ে শুয়ে শেষ গাড়িটা চলে যাওয়ার আওয়াজ পেল। সমস্ত গেস্টহাউসটা এক মুহূর্তে নিস্তব্ধ হয়ে গেল। শতদল এখনও ফিরল না। একা একা অপেক্ষা করতে করতে কমলের এক-একটি মুহূর্ত যেন এক-এক ঘণ্টা বলে মনে হতে লাগল। সমস্ত শরীর যেন অসাড় হয়ে আসতে লাগল। আশা-নিরাশার টানাপোড়েন যখন অসহ্য হয়ে উঠল তখন আর শুয়ে থাকতে পারল না।

গেস্টহাউসের বাইরে বেরোতেই দেখল শতদল একটা সাদা অ্যামবাসাডার থেকে নামছে। নেমেই তাড়া লাগিয়ে বলল, “সমস্ত জিনিসপত্র গুছিয়ে নাও। গাড়ি ভাড়া করেই এসেছি। এক্ষুনি গঙ্গারামপুরের দিকে রওনা হব।”

কমল শঙ্খটা পাওয়া গিয়েছে কি না জিজ্ঞেস করতে সাহসই পেল না। শতদলের বোধহয় কমলের শুকনো মুখ দেখে মায়া হল। বলল, “এবার তুমি হাসতে পারো। তোমার সাতরাজার ধন আমার এই ব্যাগে রয়েছে। বিস্তারিত যেতে যেতে বলব। রাজীব। যে কতবড় ধুরন্ধর ভাবতে পারবে না।”

কমল একবার খেয়ে নেওয়ার কথা তুলতেই শতদল বলল, “ও নিয়ে ভাবনা কোরো না। আমার খাওয়া হয়ে গিয়েছে।”

জিনিসপত্র মোটামুটি গোছানোই ছিল। গাড়ি শহর ছাড়িয়ে যেতেই কমল বলল, “এবার বলো কোথায় পেলে? কী করে পেলে? আমি আর কৌতূহল চেপে রাখতে পারছি না।”

শতদল বলল, “তোমার মুখে শঙ্খ চুরির কথা শুনে প্রথমে যেটা মনে হল, এখানে চোর কে তা যখন জানা তখন শঙ্খটা খুঁজে পাওয়া খুব সহজ হবে না। কারণ চোরও তো জানে তুমি তাকেই সন্দেহ করছ। অতএব সে কিছুতেই শঙ্খটা তার নিজস্ব জিনিসপত্রের মধ্যে রাখবে না, এ একেবারে চোখ বুজে বলে দেওয়া যায়।।

“আমি ভাবতে লাগলাম কোথায় কোথায় ওর পক্ষে রাখা সম্ভব। এই এক গেস্টহাউসের মধ্যেই কোনও একটা জায়গায়, যা ওর চোখের সামনে অথচ অন্য লোক ঘুণাক্ষরেও সন্দেহ করবে না। সেদিন সকালে তোমাদের সকলের সঙ্গে আড্ডা দিতে দিতে আমি রাজীবকে খুবই লক্ষ করছিলাম। অত্যন্ত ক্যাজুয়ালি আডডা দিচ্ছিল। এক মুহূর্তের জন্যও চোখে সতর্ক ভাব দেখিনি বা কোনও একটা বিশেষ জায়গা বা জিনিস নিয়ে স্পর্শকাতরতা লক্ষ করিনি। আমি বুঝে গেলাম শঙ্খটা ও ধারেকাছে কোথাও রাখেনি।

“তারপর সন্ধেবেলা তোমার সঙ্গে শো দেখতে গেলাম। খুব মনোযোগ দিয়ে আগাগোড়া রাজীবকেই লক্ষ করছিলাম। কৌতুক নকশাটা শুরু হওয়ার পর মনে আছে― তুমি বললে― ডাবগুলো ঠিক আমাদের ছেলেবেলার পয়সা জমাবার মাটির ভাঁড়ের মতো। বিদ্যুচ্চমকের মতো সমস্ত জিনিসটা পরিষ্কার হয়ে গেল।

“মেকআপ কিটের মধ্যে করে রাজীব শঙ্খটা নিয়ে গিয়েছিল। গোঁফদাড়ি এসব লাগানোর জন্য ওর কাছে আঠা ছিলই। গ্রিনরুমে মেকআপ নেওয়ার সময়ে আস্তে করে ডাবের মাথাটা চাড় দিয়ে খুলে ওর মধ্যে শঙ্খটা রেখে আবার আটকে দিয়েছিল। সব জিনিসপত্রের সঙ্গে এই ডাবগুলোও চলে যেত কলকাতায়। ও কলকাতা পৌঁছে সুযোগমতো স্টোর থেকে বার করে নিত বা নির্দিষ্ট ডাবটা ও মেকআপ কিটের মধ্যে ঢুকিয়ে নিতে পারত। একটা ডাবের অদৃশ্য হওয়া অত কেউ লক্ষও করত না। সবটাই নির্ভর করছিল পারিপার্শ্বিক সুযোগ-সুবিধে, অবস্থার ওপর।

“আমি আজ সকালবেলা ব্যাঙ্কে যাওয়ার নাম করে টোটনবাবুর সঙ্গে বেরিয়ে গেলাম। রাস্তায় টোটনবাবুকে বললাম, আপনাদের অনুষ্ঠান তো নেতাজি ইনস্টিটিউটে হচ্ছে। ওটার গ্রিনরুমটা শুনেছি ভাল নয়। আমার একটা চেনা গ্রুপের আসার কথা। আমাকে একটু দেখেশুনে নিতে বলেছে। আপনি তো যাচ্ছেন, আমিও একটু দেখে আসি গিয়ে।’

“ওখানে গিয়ে এদিক-ওদিক দেখার ভান করলাম। টোটনবাবুকে জিজ্ঞেস করলাম, ‘স্টোরের চাবিটা আছে তো সঙ্গে?—স্টোরটাও একটু দেখে নিতাম তা হলে। ওদের আবার বিরাট সেট-টেট সব আনার কথা আছে।’

“টোটনবাবু বললেন, ‘চলুন না। আমি তো একবার করে খুলে চেক করে নিই প্রতিদিনই।’ স্টোরে ঢুকে চারপাশ দেখতে দেখতে এটা-ওটা নিয়ে প্রশ্ন করার ফাঁকে ডাবের ঝুড়ি থেকে ডাবগুলো তুলে তুলে বুঝবার চেষ্টা করতে লাগলাম― কোনটার মধ্যে শঙ্খটা থাকতে পারে। যেটা চাইছি সেটা পাওয়ামাত্র টোটনবাবুর অলক্ষ্যে হাতের ব্যাগের মধ্যে চালান করে দিলাম।

“এরপর টোটনবাবুর কাছে বিদায় নিয়ে দুপুরের খাওয়া সেরে যাওয়ার জন্য একেবারে গাড়ি ভাড়া করে নিয়ে চলে এলাম।”

শতদল থামতেই কমল জিজ্ঞেস করল, “শঙ্খটা না হয় পাওয়া গেল, কিন্তু রাজীব আমার বন্ধ ঘরে ঢুকে ওটা হাতাল কেমন করে? সেই কথাটা বলো। বেরনোর আগে পর্যন্ত শঙ্খটা তো আমার কাছেই ছিল।”

“এটা তো খুব সহজ। তুমি ঘর লক করে রিসেপশনে এসে দেখলে রাজীব ফোন করছে। তুমি চাবি রেখে পেছন ফিরতেই ও বিদ্যুদ্বেগে নিজের চাবিটার সঙ্গে তোমার চাবিটা বদলে রেখে দিল। ওর চাবিটা নিশ্চয়ই ওর হাতেই ছিল বা ফোনের পাশেই রাখা ছিল। আমার যতদূর মনে হয় তোমাকে জব্দ করবার ইচ্ছে থাকলেও কীভাবে করবে সে-বিষয়ে ওর স্পষ্ট ধারণা ছিল না। রিসেপশনে তুমি চাবিটা রাখতেই ওর কাছে সুযোগ এসে গেল।”

অন্ধকারের মধ্যে গাড়ি ছুটে চলেছে। টানা তিনদিন আশা, নিরাশা, সন্দেহ, সংশয়, নানারকম ভাবের সঙ্গে লড়াই করে কমল এতক্ষণে ক্লান্ত বোধ করছিল। শতদলের দেওয়া মাটির ডাবটা হাতে নিয়ে পেছনের সিটে আরামে মাথা হেলিয়ে দিয়ে বলল, “এর থেকে রাজীবের আশা করি শিক্ষা হবে। চোরের ওপরেও যে বাটপাড় থাকে সেটা বুঝতে পারবে। এই চুরিটা অন্য জায়গায় হলে তুমি থাকতে না, আমিও শঙ্খ ফেরত পেতাম না। এর থেকে শঙ্খের অলৌকিক শক্তির ওপরে আমার বিশ্বাস আরও দৃঢ় হল।”

৬ সেপ্টেম্বর ২০০০

অলংকরণ: নির্মলেন্দু মণ্ডল

heading1 = শিরকুণ্ডা মন্দিরের সাধু – ঋতা বসু

শিরকুণ্ডা মন্দিরের সাধু – ঋতা বসু

গাজিয়াবাদ থেকে মসুরিতে বদলির খবরে শ্যামবাবু খুবই খুশি হয়েছিলেন। আধা-শহর এই জায়গাটায় দু’বছরেই তিনি হাঁফিয়ে উঠেছিলেন। শ্যামলবাবু ব্যাঙ্কে কাজ করছেন আজ পঁচিশ বছর। প্রমোশন পেয়ে গাজিয়াবাদে ব্রাঞ্চ ম্যানেজার হয়ে এসেছিলেন। জায়গাটা প্রথম থেকেই তাঁর ঘোরতর অপছন্দ। কলকারখানায় ভরতি—ধোঁয়া, ধুলো। সেইজন্য দু’বছরের মাথায় মসুরিতে বদলির অর্ডারটা পেয়ে শ্যামলবাবু বেজায় খুশি হলেন।

মসুরিতে পা দিয়ে খুশির ভাবটা আরও বেড়ে গেল। বেশ জমজমাট জায়গা। ব্যাঙ্কেরই আর-একজন কর্মী মি.ভুটিয়া সহাস্য বদনে অভ্যর্থনা জানালেন। গাড়োয়ালের লোকজনের প্রতি শ্যামলবাবুর বিশেষ দুর্বলতা আছে। এঁরা সাধারণত সৎ, সাদাসিধে ও ধর্মভীরু হন।

ব্যাঙ্কের ওপরেই থাকার জায়গা। বাইরে থেকে ভালই লাগল। একপাশে পাহাড়। বাড়ির সামনে দিয়ে বাজার যাওয়ার রাস্তা নীচে নেমে গিয়েছে। অনেকখানি খোলা জায়গা সামনে। আশপাশে বাড়িঘর বিশেষ নেই। সামনের খোলা জায়গায় পায়চারি করতে করতে শ্যামলবাবু ভাবলেন― ভালই হয়েছে কাছে-পিঠে লোকজন না থাকায়। অফিস থেকে ফিরে তিনি হয় বইটই পড়েন, নয়তো প্রিয় খেলা ওয়ার্ড-পাল নিয়ে বসে যান। আধচেনা লোকের “এই যে দাদা” করে খেজুরে গল্প তাঁর বেজায় অপছন্দ।

এই খুশির ভাবটা অবশ্য বেশিক্ষণ বজায় রইল না। বাড়ির ভেতর পা দিতেই একটা ভ্যাপসা গন্ধ নাকে লাগল। দরজা-জানালা খুলে দেওয়া সত্ত্বেও গন্ধটা রয়েই গেল। গন্ধটা বাড়ির মধ্যে থেকেই আসছে অথচ উৎসটা ঠিক বোঝা যাচ্ছে না। শ্যামলবাবু জিনিসপত্র গুছিয়ে রেখে রুম ফ্রেশনার স্প্রে করে আপাতত গন্ধের হাত থেকে রেহাই পেলেন।

পরদিন রবিবার। ছুটির দিন। মি.ভুটিয়া বলে গেলেন মসুরি থেকে ঘণ্টা দুয়েকের রাস্তা শিরকুণ্ডা দেবীর মন্দিরে নিয়ে যাবেন। ধনোল্টি হয়ে মন্দিরে যেতে হয়। ধনোল্টি জায়গাটা নাকি খুব সুন্দর। চারিদিকে পাইন বন। মসুরির চেয়ে ঠান্ডা এবং বেশ নির্জন। শিরকুণ্ডা দেবীর মন্দিরে দু’ কিলোমিটার খাড়াই রাস্তা ধরে পাহাড়ের ওপরে উঠতে হয়। সবসুদ্ধ হাইট প্রায় দশ হাজার ফিট। শিবের প্রলয় নৃত্যকালে সতীর মস্তক নাকি এখানেই ভূপতিত হয়েছিল। সেইজন্য সিদ্ধপীঠ হিসেবে এর স্থানমাহাত্ম্য অসাধারণ। বহুদূর থেকে সারাবছরই ভক্তসমাগম ঘটে। মি.ভুটিয়া নানাভাবেই দেবীমাহাত্ম্য বর্ণনা করতে লাগলেন। শ্যামলবাবুর অবশ্য দেবদ্বিজে তেমন ভক্তি নেই। ছুটির দিন বেড়াতে যাওয়ার মন নিয়েই বেড়াতে যাবেন ঠিক করলেন।

পরদিন সকাল আটটার মধ্যেই শ্যামলবাবু বেড়াবার জন্য তৈরি হয়ে নিলেন। মি. ভুটিয়া আসামাত্রই ধনোল্টির উদ্দেশে বেরিয়ে পড়লেন। বাইরের আবহাওয়া বেশ আরামদায়ক, সবচেয়ে যেটা আশ্চর্যের ব্যাপার, বাইরে এসে শ্যামলবাবু বুঝতে পারলেন― বাড়ির মধ্যে তাঁর একটা অস্বস্তি হচ্ছিল। বাড়ির মধ্যের গন্ধটাই মনে হচ্ছে অস্বস্তির কারণ। শ্যামলবাবু ঠিক করলেন ফিরে গিয়ে কার্পেটটা তুলে ফেলতে হবে। অনেক সময়ে পুরনো কার্পেট থেকে একটা গন্ধ উঠে আসে। কিন্তু এই গটা ঠিক যেন পরিচিত নয়। সারারাত্রি উনি ভাল করে ঘুমোতে পারেননি। নতুন জায়গা বলে খাপ খাইয়ে নিতে একটু অসুবিধে হচ্ছে― এই বলে মনকে প্রবোধ দিয়েছেন।

এখন গাড়িতে করে যেতে যেতে ভাবলেন, বয়স হচ্ছে―অসুখ-বিসুখ হয় না বলে ডাক্তারও ইদানীংকালে দেখানো হয়নি। হার্টটা একটু চেক-আপ করালেও হয়। মি. ভুটিয়াকে শ্যামলবাবু জিজ্ঞেস করলেন, “মসুরিতে ভাল হার্টের ডাক্তার আছে নাকি জানাশোনা?”

মি, ভুটিয়া বললেন, “ডাক্তার তো অনেক আছে, তবে দেরাদুনে ভা, নাগাল খুবই নামকরা। তা হঠাৎ হার্টের ডাক্তারের খোঁজ করছেন কেন? আপনার কি কোনও প্রবলেম আছে? দেখুন মি, সরকার, আপনার সেরকম মনে হলে পাহাড়ে ওঠা ঠিক হবে না। রাস্তা কিন্তু প্রচণ্ড খাড়াই।”

শ্যামলবাবু হেসে উড়িয়ে দিলেন, “আরে না না, সেসব কিছু না। নতুন জায়গায় এলাম, তাই জেনে রাখছি কখন কী দরকার পড়ে।”

পাহাড়ি পথ দিয়ে গাড়ি চলেছে। সুন্দর শান্ত পরিবেশ। শ্যামলবাবু যত বাইরে মনোনিবেশ করার চেষ্টা করছেন, ঘুরেফিরে নিজের বাড়িটার ছবি মনে ভেসে উঠছে। লালচে কার্গেট পাতা বসার ঘর, তারপর শোয়ার ঘর। শোয়ার ঘরের লাগোয়া বাথরুম। বাথরুমের দেওয়াল পাথরের। পাথরের নকশা জুড়ে একটা অদ্ভুত ছবি তৈরি হয়েছে দেওয়ালের গায়ে। প্রথমটা কীসের ছবি শ্যামলবাবু ঠিক ধরতে পারেননি। পরে ভাল করে তাকিয়ে দেখেছেন, পুজোয় যেমন ধুনুচি ব্যবহার হয় অনেকটা যেন সেইরকম। উনি একটু অবাকই হয়েছিলেন ছবিটা দেখে। পাথরের গ্রেনে এই জাতীয় নকশা আগে কখনও চোখে পড়েনি। শোয়ার ঘরের অন্যদিকে রান্নাঘর। পুরো বাড়িটাই ছায়া ছায়া। ঠিক যেমন আর পাঁচটা পাহাড়ি অঞ্চলের বাড়ি হয় তেমনই। শুধু ওই অদ্ভুত অপরিচিত গন্ধটা একেবারেই নতুন।

অন্যমনস্ক ভাবটা কাটিয়ে শ্যামলবাবু জোর করে মি. ভূটিয়ার সঙ্গে গল্পগুজবে মন দিলেন।

ধনোল্টির রেস্টহাউসে বসে কফি খেতে খেতে মি.ভুটিয়াকে ধন্যবাদ জানালেন শ্যামলবাবু, এই সুন্দর জায়গাটিতে নিয়ে আসার জন্য। পাইন বনের মধ্যে দিয়ে শন শন শব্দে হাওয়া বইছে। চারদিক একেবারে নিস্তব্ধ, নির্জন। পাহাড়ের একটা নিজস্ব গন্ধ আছে। খানিকক্ষণ শাস নিলেই মনে হয় যেন দশ বছর আয় বেড়ে গেল।

মি. ভুটির তাড়ায় চটপট কফি শেষ করে শিরকুণ্ডা দেবীর মন্দিরের উদ্দেশে রওনা দিলেন।

পাহাড়চূড়ায় মন্দির! নীচে দোকানপাট। পাহাড়ের নীচে গাড়ি রেখে দু’জনে মিলে ধীরে ধীরে চড়াই ভেঙে চলা শুরু করলেন। নানা বয়সের স্ত্রী-পুরুষ-শিশুর দলও উঠছে, আবার নামছেও। শ্যামলবাবু এমনিতে বেশ শক্ত সবল! অসুখবিসুখে খুব একটা ভোগেন না। কিন্তু রাস্তা যে এতটা খাড়া, এটা আগে ধারণা করতে পারেননি। মি. ভুটিয়া পাহাড়ি অঞ্চলের মানুষ। তিনি বেশ তরতর এগিয়ে যাচ্ছেন দেখে শ্যামলবাবু বললেন, “আমি একটু বিশ্রাম নিয়ে নিয়ে এগোব, আপনি আমার জন্য অপেক্ষা করবেন না। একেবারে চুড়োয় গিয়ে দেখা হবে।” মি. ভুটিয়া উদ্বিগ্ন মুখ করে কাছে এগিয়ে আসতেই শ্যামলবাবু একটু জোর করেই বললেন, “আমি কিন্তু একা হাঁটতেই পছন্দ করি মি.ভুটিয়া।”

হার্টের ডাক্তারের কথা জিজ্ঞেস করা যে কত বড় ভুল হয়েছে, শ্যামলবাবু তা হাড়ে হাড়ে বুঝতে পারলেন। কিন্তু হাপরের মতো হাঁফাতে হাঁফাতে মি. ভূটিয়ার সঙ্গে ওঠার চেয়ে নিজের মনে বিশ্রাম নিয়ে ধীরেসুস্থে যাওয়াটাই শ্যামলবাবুর পছন্দ। আর এ তো অফিসে যাওয়ার মতো ব্যাপার নয় যে, নির্দিষ্ট সময়েই পৌঁছতে হবে। উনি যাবেন ওঁর খুশিমতো, ইচ্ছে না হলে পুরোটা উঠবেনই না। অগত্যা মি. ভূটিয়া এগিয়ে গেলেন।

অজগর সাপের মতো রাস্তাটা পাহাড়টাকে পেঁচিয়ে পেঁচিয়ে উঠে গিয়েছে। মাঝে মাঝে তীর্থযাত্রীদের বসবার জায়গা আছে সিমেন্টে বাঁধানো। শ্যামলবাবু চারদিকের শোভা উপভোগ করতে করতে ধীরে ধীরে এগোতে লাগলেন।

হঠাৎ তিনি দেখেন, স্থানীয় দুটি ছেলে রাস্তা ছেড়ে জঙ্গলের মধ্যে দিয়ে পায়ে হাঁটা শুড়িপথ দিয়ে এগিয়ে যাচ্ছে। শ্যামলবাবুর মনেও হঠাৎ ছেলেমানুষি অ্যাডভেঞ্চারের শখ জেগে উঠল। উনি ভাবলেন শর্টকাট রাস্তা ধরে গিয়ে মি. ভুটিয়াকে চমকে দেবেন। জঙ্গলের মধ্যে দিয়ে খানিকটা পথ গিয়ে একটা বাঁকের মুখে শ্যামলবাবু ছেলে দুটিকে হারিয়ে ফেললেন। তাতে উনি অবশ্য দমে গেলেন না। ঝকঝকে রোদুর, চারদিকে লোকজনের ওঠানামার শব্দ, পাখির ডাক শোনা যাচ্ছে। উনি আপনমনে জঙ্গলের মধ্যে দিয়ে এগোতে লাগলেন।

হঠাৎ খেয়াল হতে দেখলেন জঙ্গলটা অপেক্ষাকৃত ঘন আর চারদিক একেবারে নিস্তব্ধ। পায়ে-চলা পথটাও আর দেখা যাচ্ছে না। শ্যামলবাবু ভয় না-পেয়ে মাথা ঠান্ডা রেখে মূল রাস্তাটা কতদূর তা বুঝবার চেষ্টা করতে লাগলেন। পেছনে খড়মড় আওয়াজ হতে চমকে সরে দাঁড়াতেই পাথরের আড়াল থেকে একটা লোক বেরিয়ে এল। শ্যামলবাবু সন্দিগ্ধ দৃষ্টিতে লোকটির দিকে তাকালেন। মাথায় জটা। এই ঠান্ডাতেও গায়ে কিছু নেই। একটা লালচে রঙের কাপড় লুঙি করে পরা। হাতে একটা ধুনুচি। লোকটি একদৃষ্টিতে শ্যামলবাবুর দিকে চেয়ে আছে। শ্যামলবাবু ঠিক ভয় পাননি। এই রোগা লোকটি কীই বা করতে পারে! কিন্তু এর মতলবটা ঠিক বোঝা যাচ্ছে না।

শ্যামলবাবু কিছু বোঝার আগেই লোকটি ধুনুচিটা মাটিতে নামিয়ে খপ করে শ্যামলবাবুর হাতটা ধরে কবজিতে একটা লাল সুতো জড়িয়ে দিল। তারপর ধুনুচিটার দিকে হাত দেখিয়ে বলল, “মায়ের নামে এখানে কিছু দিয়ে যা। তোর সামনে খুব বিপদ।”

শেষ কথাটা শুনে শ্যামলবাবুর আপাদমস্তক জ্বলে উঠল। সেই চির পরিচিত কায়দা। ভয় দেখিয়ে ভিক্ষে আদায়। উনি হাত থেকে লাল সুতোটা ছিঁড়ে ফেলে এগোবার চেষ্টা করতেই লোকটি বলল, “পুজো না দিয়ে চলে যাচ্ছিস, তোর ভাল হবে না।”

শামলবাবুর আর এক মুহূর্তও এই লোকটির সামনে থাকতে ইচ্ছে করছিল না। ছুটির দিনের আমেজটাই নষ্ট হওয়ার জোগাড়। তাড়াহুড়ো করে যেতে গিয়ে ধুনুচিটায় পা লেগে উলটে গেল। শহুরে অভ্যাসমতো “সরি” বলে উনি ধুনুচিটা সোজা করে রেখে এগিয়ে গেলেন। হাতে একটু ছাইয়ের মতো লেগে গেল। পকেট থেকে রুমাল বার করে মুছতে মুছতে দেখেন লোকটি জ্বলন্ত দৃষ্টিতে তাঁর দিকে তাকিয়ে আছে। শ্যামলবাবু আর বিশেষ পাত্তা না দিয়ে আন্দাজে পাকদণ্ডীর রাস্তাটার খোঁজে এগিয়ে গেলেন। রুমালটা হাতেই ধবা রইল।

পুরো ঘটনাটাই এত আকস্মিক যে, এই ঠান্ডা আবহাওয়াতেও শ্যামলবাবুর কপালে বিনবিন করে ঘাম দেখা দিল। গলাটাও শুকনো লাগছে। হনহন করে খানিকটা হাঁটতেই রাস্তাটা দেখা গেল। লোকজনের গলার আওয়াজ, পাখির ডাক সবই শোনা গেল। নিশ্চিন্ত মানে শ্যামলবাবু পথের ধারে একটা পাথরের ওপর বসে রুমালটা দিয়ে মুখ মুছতে গিয়েই টের পেলেন, বাড়ির মধ্যের যে গন্ধটা গতকাল থেকে তার অস্বস্তির কারণ, সেটাই তীব্রভাবে রুমালের মধ্যে এসে গিয়েছে। পরিষ্কার রুমাল নিয়ে বেরিয়েছিলেন। খানিকটা আগে শুধু ধুনুচির ছাই মুছেছেন। মাঝখানে ব্যবহার করার প্রয়োজনই হয়নি। রাগ, অস্বস্তি সব মিলিয়ে শ্যামলবাবুর একটা অদ্ভুত অনুভূতি হতে লাগল। পাহাড়চূড়ায় উঠে মন্দির দেখার ইচ্ছেটাও চলে গেল। পথের ধারে সিমেন্টের বেঞ্চিতে বসে মি. ভুটিয়ার জন্য অপেক্ষা করতে লাগলেন। মনে মনে ঠিক করলেন জীবনে কোনও তীর্থস্থানের ত্রিসীমানায় যাবেন না। যত আধপাগল লোকের ভিড়। অযথা লোকের মনে ভীতি উৎপাদন করে এরা।

এইসব ভাবতে ভাবতে কখন তন্দ্রাচ্ছন্ন হয়ে পড়েছেন, বুঝতে পারেননি। সংবিৎ ফিরল মি. ভুটিয়ার ডাকে। লজ্জিত হয়ে ধড়মড় করে উঠে বসতেই মি. ভুটিয়া বললেন, “আমার মনে হয় আপনার শরীর ভাল নেই মি. সরকার। আজই একবার ডাক্তার দেখিয়ে নিন।”

শ্যামলবাবু একেবারে উড়িয়ে দিলেন সে-কথা। বললেন, “জাস্ট পাহাড়ে চড়ার অনভ্যাসের জন্য এটা হয়েছে, বুঝলেন, বসে থাকতে ভালই লাগছিল, গতকাল ভাল ঘুমই হয়নি, কখন যে ঘুমিয়ে পড়েছি খেয়াল নেই। এতই সিম্পল ব্যাপার, এর মধ্যে ডাক্তার কী করবে?”।

মি. ভুটিয়া পুরোপুরি বিশ্বাস না করলেও আর বিশেষ চাপাচাপি করলেন না।

ফেরার পথে শ্যামলবাবু মি. ভুটিয়ার চোখ এড়িয়ে রুমালটা জানালা দিয়ে ফেলে দিলেন। ওই গন্ধওয়ালা রুমাল নিয়ে বাড়ি যাওয়ার কোনও বাসনা তাঁর নেই।

বাড়ির কাছে শ্যামলবাবুকে নামিয়ে মি. ভুটিয়া আর দাঁড়ালেন না। আর-একবার শরীরের প্রতি খেয়াল রাখবার কথা মনে করিয়ে বিদায় নিলেন।

সারাদিন ঘোরাঘুরি হওয়ায় শ্যামলবাবুও আর রাত না করে তাড়াতাড়ি শুয়ে পড়লেন। পরদিন অফিস। নতুন জায়গা। একটু আগেও যাওয়া উচিত প্রথম দিন।

মাথার কাছের আলোটা নেভাতেই বাথরুমের ধুনুচিটার ছবি চোখের সামনে ফুটে উঠল। জঙ্গলের লোকটার হাতেও অনেকটা এই ধরনের জিনিস ছিল। রাত্রিবেলা ছবিটা কি একটু বেশি গাঢ় দেখাচ্ছিল? হয়তো আলো পড়ে সকালের চেয়ে রাত্রে বেশি চোখে পড়ছে। এইরকম সাতপাঁচ ভাবতে ভাবতে কখন ঘুমিয়ে পড়েছেন খেয়াল নেই। ঘুম ভেঙে গেল তীব্র গন্ধে। এইরকম অভিজ্ঞতা শ্যামলবাবুর জীবনে হয়নি। উনি জোর করে ঘুমোবার চেষ্টা করতে লাগলেন। উপুড় হয়ে বালিশে মুখটা চেপে ধরলেন। গন্ধটা সারা ঘরে ছড়িয়ে পড়েছে। এত জমাট জ্যান্ত অস্তিত্ব যে, মনে হয় গন্ধের যেন হাত-পা আছে। এবং সেই হাত দিয়ে পিঠের ওপর বসে যেন মুখটা ঠেসে ধরেছে বালিশে। শ্যামলবাবু অসহায়ভাবে হাত-পা নাড়বার চেষ্টা করলেন। বিছানা থেকে উঠে বাইরে আসার চেষ্টাও করলেন কিন্তু এক ইঞ্চিও নড়তে পারলেন না। গন্ধটা ভারী হয়ে তাঁর সমস্ত শরীরটাকে যেন চেপে পিষে ফেলতে লাগল।

পরদিন মি. ভুটিয়া অফিসে এসে খবর শুনে আফসোস করে বললেন, “ওঁর কথা শুনে আমার ছেড়ে দেওয়াটা ঠিক হয়নি। হি ওয়াজ নট ওয়েল। জোর করেই ডাক্তারের কাছে নিয়ে গেলে হয়তো হার্ট অ্যাটাকের মতো দুর্ঘটনাটা এড়ানো যেত।”

২৭ ফেব্রুয়ারি ২০০২

অলংকরণ : সুব্রত চৌধুরী

heading1 = রানি ভিক্টোরিয়ার টাকা – অনিল ভৌমিক

রানি ভিক্টোরিয়ার টাকা – অনিল ভৌমিক

নৈহাটি স্টেশনে ট্রেন যখন পৌঁছল, তখন প্রায় চারটে বাজে। মা’র সঙ্গে মৈনাক স্টেশনে নামল। ওভারব্রিজ পার হয়ে রাস্তায় এল। কত রিকশা দাঁড়িয়ে। দু’জনে একটা রিকশায় উঠল।

দু’জনে চলেছে মৈনাকের জেঠুর বাড়ি। দাদুর জন্মদিন পালন করেন জেঠু। ওরা নিমন্ত্রিত। প্রতি বছরই এই দিনে মৈনাকৱা আসে। এবার অফিসের কাজে আটকে পড়ে বাবা আসতে পারেননি।

জেঠুর বাড়ির সামনে এসে দাঁড়াল রিকশা। দু’জনে নামল। মৈনাক দেখল, জেঠু বারান্দায় বসে আছেন। দু’জনে জেঠুর কাছে এল। জেঠু ততক্ষণে প্রায় ছুটে এসে মৈনাককে দু’হাতে বুকে তুলে নিলেন। নিঃশব্দ হাসি তাঁর মুখে। জেঠুর ছেলেমেয়ে নেই। বোধহয় এইজন্যই মৈনাকের ওপর জেঠুর ভীষণ টান।

বিকেলেই জেঠুর লাইব্রেরি ঘর পরিষ্কার করা হয়ে গেল। একটা টেবিলের ওপর রাখা হল দাদুর ফোটো। জ্যাঠাইমা ফোটোতে চন্দনের ফোঁটা দিলেন। মালা পরালেন। মৈনাকের জেঠু সুনির্মলবাবু দাদুর ব্যবহৃত চশমা, চশমার খাপ, দোয়াত-কলম টেবিলে রাখলেন। মৈনাক যে জিনিসটা সবচেয়ে বেশি ভালবাসে সেটা সুনির্মলবাবুর কয়েনের থলেটা। সেই থলেতে আছে দাদুর জমানো কয়েনগুলো। মৈনাক এবার বলল, “জেই, দাদুর কয়েনগুলো তো আনা হয়নি। আমি আনব?”

সুনির্মল বললেন, “যা তো, নিয়ে আয়। সিন্দুকে চাবি লাগানো আছে।”

মৈনাক দৌড়ে নিয়ে এল রংছুট সিল্কের থলেতে দাদুর জমানো কয়েনগুলো। এনে টেবিলে রাখল।

একেবারে ঘরোয়া অনুষ্ঠান। সুনির্মলের সহকর্মী বন্ধুবান্ধবরা স্ত্রী ছেলেমেয়েকে নিয়ে এলেন। অনুষ্ঠানে গানবাজনা হল। মৈনাক রবীন্দ্রনাথের ‘নিঝরের স্বপ্নভঙ্গ কবিতাটি খুব সুন্দর আবৃত্তি করল। খাওয়াদাওয়া হল।

সবাই চলে গেল। শুধু সুনির্মলবাবুর সহকর্মী মিলনবাবু বাইরের বারান্দায় এসে বসলেন। সুনির্মলবাবুও এসে বসলেন। তখনই সুনির্মলবাবু মৈনাককে ডেকে বললেন, “মানু, বাবার জিনিসগুলো সব সিন্দুকে তুলে রাখ তো।”

মৈনাক ছুটল লাইব্রেরি ঘরের দিকে।টেবিলের কাছে গেল।

থলির বাঁধা ফিতেটা খুলে টেবিলে ঢালল কয়েনগুলো। কয়েনগুলো হাতে তুলে নিয়ে নিয়ে দেখতে লাগল। আকবরের আমলের লম্বাটে রুপোর চৌকোনা কয়েনটা দেখল। জেঠু বলেছেন, এটাতে আরবি ভাষায় কী যেন লেখা আছে। এবার খুঁজতে লাগল রানি ভিক্টোরিয়ার কয়েনটা। কিন্তু সেই কয়েনটা তো নেই। মৈনাক বারবার কয়েনগুলো ছড়িয়ে দেখল। যাঃ, ভিক্টোরিয়ার টাকাটা নেই। মৈনাকের কেমন ভয় ভয় করতে লাগল।

মৈনাক ছুটে বাইরের বারান্দায় এল। বলল, “জেঠু, ভিক্টোরিয়ার টাকাটা কাউকে দিয়েছ?”

“না তো। কেন, ওই থলেতে নেই?”

“না।” মৈনাক বলল, “আমি খুঁজে দেখেছি। নেই।’’

সুনির্মলবাবু উঠে দাঁড়ালেন। চললেন লাইব্রেরি ঘরের দিকে। মিলনবাবুও চললেন। লাইব্রেরি ঘরে এসে টেবিলের কাছে গেলেন। কয়েনগুলো ছড়িয়ে দেখলেন। নাঃ, ভিক্টোরিয়ার টাকাটা নেই। মিলনবাবু বললেন, “সিন্দুকে কোথাও রাখোনি। তো?”

“না। সারা দুপুর বাইরের বারান্দায় বসে আমি কয়েনগুলো পরিষ্কার করেছি। স্পষ্ট মনে আছে আমার। তারপর সব কয়েন থলেতে ভরে ফিতে বেঁধে সিন্দুকে রেখেছি।”

“টেবিল থেকে পড়েও যেতে পারে।” মিলনবাবু বললেন।

“ছড়িয়ে রেখেছিলাম। যদি টেবিল থেকে পড়ে যেত তা হলে শব্দ হত।” সুনির্মলবাবু বললেন।

“তবু মেঝেটা খুঁজতে হবে।” মিলনবাবু বললেন।

তিনজনে মেঝেয় খুঁজতে লাগল। না, মেঝের কোথাও নেই। এর মধ্যে সুনির্মলবাবু সিন্দুকটাও খুঁজে এলেন। না, নেই। মিলনবাবু বললেন, “সুনির্মলদা, ভিক্টোরিয়ার কয়েনটা কি খুব দামি ছিল?”

সুনির্মলবাবু নিঃশব্দে মাথা নাড়লেন।

“তা হলে তো পুলিশে খবর দিতে হয়। দাঁড়াও সুনির্মলদা, নৈহাটি থানার এক ইনসপেক্টর মি. মিত্র, তাঁকে ফোন করছি। আমার খুবই পরিচিত।”

আধঘণ্টার মধ্যে জিপে চড়ে মি. মিত্র এলেন। সিঁড়ি দিয়ে উঠতে উঠতে বললেন, “কী ব্যাপার মিলনবাবু?”

মিলনবাবু সুনির্মলবাবুকে দেখিয়ে বললেন, “ইনি সুনির্মল চ্যাটার্জি। আমার কলিগ। ওঁর একটা দামি কয়েন খুঁজে পাওয়া যাচ্ছে না।”

মি. মিত্রের সঙ্গে তার সহকর্মী একজন ছিলেন। তাঁরা চেয়ারে বসলেন।

মি. মিত্র বললেন, “কখন কী করে জানলেন যে, কয়েনটা হারিয়েছে বা চুরি হয়েছে?”

মিলনবাবু তখন লোকজনের আসা, অনুষ্ঠান হওয়া, খাওয়াদাওয়া সবই বললেন। মি. মিত্র উঠে দাঁড়ালেন। বললেন, “চলুন, ফাংশানের জায়গাটা দেখি?”

সকলে লাইব্রেরি ঘরে এল। মি. মিত্র চারদিকে দেখে নিয়ে টেবিলটার কাছে এলেন। টেবিলে ছড়ানো কয়েনগুলো দেখলেন। বললেন, “সবসুদ্ধ ক’টা কয়েন ছিল?”

“আমি তো ঠিক…” মিলনবাবু বললেন। তারপর সকলের দিকে তাকিয়ে দেখলেন সুনির্মলবাবু আসেননি।

মৈনাক বলল, “একশো সাইতিরিশটা।”

মি. মিত্র মৈনাকের দিকে তাকিয়ে বললেন, “আর য়ু শিওর?”

“শিওর, সঙ্গের কাগজটাতে কয়েনের লিস্টটা আছে। ওটা গুনলে—।”

মিলনবাবু বললেন, “এর নাম মৈনাক― ও-ই প্রথম কয়েনগুলো রাখতে গিয়ে দেখেছে ভিক্টোরিয়ার কয়েনটা নেই।”

মি. মিত্র মৈনাককে জিজ্ঞেস করলেন, “তুমি কী করে বুঝলে যে, এই কয়েনটা নেই।”

“রানি ভিক্টোরিয়ার কয়েনটা এর আগে আমি অনেকবার দেখেছি।”

“হুঁ।” মি. মিত্র বললেন, “চলুন বারান্দায়। এখানে আর কিছু দেখার নেই।”

তিনজনে বারান্দায় এসে বসল। মি. মিত্র সুনির্মলবাবুকে জিজ্ঞেস করলেন, “মি. চ্যাটার্জি, কয়েনগুলো আপনি কোথায় রাখতেন?”

“সিন্দুকে।”

“শুধু অনুষ্ঠানের দিন বের করতেন?”

“হ্যাঁ।” সুনির্মলবাবু বললেন।

“আচ্ছা, ঠিক মনে করে বলুন তো, দুপুর থেকে কারা কারা আপনার কাছে এসেছিল?” মি. মিত্র জানতে চাইলেন।

“মহাবীর ইস্ত্রি ওলা এসেছিল। কাপড়চোপড় দিয়ে গেছে। নিয়ে গেছে।” সুনির্মলবাবু বললেন।

“আর কেউ?”

“হ্যাঁ, তারপর জয়ন্ত এল। খুব স্টুডিয়াস ছেলে। প্রেসিডেন্সিতে পড়ে। আজকে ওর কলেজ বন্ধ ছিল।” সুনির্মলবাবু বললেন।

“জয়ন্ত কেন আসে?” মি. মিত্র বললেন।

“আমার লাইব্রেরি থেকে বইটই নিয়ে যায়। পড়ে ফেরত দিয়ে যায়।” সুনির্মলবাবু বললেন।

“জয়ন্ত কি বই নিয়ে গিয়েছিল?” মি. মিত্র বললেন।

“হ্যাঁ। লাইব্রেরিতে গিয়ে বই দেখেটেখে দুটো বই নিয়ে গিয়েছিল।” সুনির্মলবাবু বললেন।

“জয়ন্তকে বিশ্বাস করা চলে?”

“অফ কোর্স। জয়ন্ত খুব ভাল ছেলে।” সুনির্মলবাবু গলায় জোর দিয়ে বললেন।

“জয়ন্ত চলে যাওয়ার পর ওই কয়েনটা আপনি দেখেছিলেন?”

“তখন আমি ওই ভিক্টোরিয়ার কয়েনটা পরিষ্কার করছিলাম।” সুনির্মলবাবু বললেন।

“আর কে কে এসেছিল?” মি. মিত্র বললেন।

“এবার একটু আগের কথা বলি। মি. নন্দী আমাদের কলিগ, কলকাতায় বদলি হয়েছিলেন। সেই মি. নন্দী সকালে আমাকে ফোন করেছিলেন। বলেছিলেন তাঁদের ফ্ল্যাটের পাশেই থাকে এক অবাঙালি পরিবার। তাদের আত্মীয় ব্রজলাল শুক্লা, কানপুরে থাকে। ব্ৰজালালেরও নাকি নেশা কয়েন কালেকশনের। আমার কালেকশনটা দেখার জন্য ব্রজলালকে আমার কাছে পাঠাচ্ছেন।” একটু থেমে সুনির্মলবাবু বললেন, “ব্রজলাল এল। মোটরসাইকেল চেপে। মুখে ছাঁটা দাড়ি গোফ। আমি তখন বাইরের বারান্দায় বসে কয়েনগুলো পরিষ্কার করছিলাম। ব্রজলাল খুব খুঁটিয়ে খুঁটিয়ে কয়েনগুলো দেখল। রানি ভিক্টোরিয়ার কয়েনটা দেখে ও যেন চমকে উঠল। কয়েনটা উলটেপালটে মনোযোগ দিয়ে দেখে বলল, ‘দিস কয়েন, সেল করবেন? আমি খুব বিরক্ত হলাম। বাবার কয়েনগুলো বিক্রি, এক্সচেঞ্জের অফার এর আগেও পেয়েছি। আমি স্পষ্টই বললাম― না।”

“ভালই করেছেন,” মি. মিত্র বললেন, “কীই বা দাম দিত!”

সুনির্মলবাবু একটু চুপ করে থেকে বললেন, “হি ওয়াজ রেডি টু পে ল্যাক্‌স।”

মি. মিত্র বেশ চমকে উঠে বললেন, “বলেন কী! এনি ওয়ে, তারপর?”

“এবার ব্রজলালকে ভাল করে দেখলাম। ওর কয়েনগুলো দেখা, চোখের ধূর্ত চাউনি দেখে বুঝলাম, ব্রজলালের কয়েন জমানো নেশা নয়। ও কয়েন নিয়ে ব্যাবসা করে। যা হোক, বিরক্ত হয়ে ওকে প্রায় তাড়িয়ে দিলাম।”

“ব্রজলাল চলে যাওয়ার পর ওই রানির কয়েনটা দেখেছিলেন?”

“হ্যাঁ। তারপর বিকেল নাগাদ কলকাতা থেকে আমার ভ্রাতৃবধূ তাঁর ছেলেকে নিয়ে এলেন।”

“তা হলে আর কেউ আসেনি।”

সুনির্মলবাবু একটু ভেবে বলে উঠলেন, “ইয়েস, ইয়েস, দ্য পোস্টম্যান, টেলিগ্রাম। মানে, দুপুরে একজন পোেস্টম্যান একটা টেলিগ্রাম নিয়ে এসেছিল। আমার এক ভাগনি দিল্লিতে থাকে, ও এম এসসি তে ফার্স্ট ক্লাস ফাস্ট হয়েছে। খবরটা দিতে আমি বাড়ির ভেতরে বেশ তাড়াতাড়িই এলাম।”

“তখন টেবিলে আপনার কয়েনগুলো ছড়ানো ছিল, ধারেকাছে কেউ নেই। শুধু পোস্টম্যান। ভিক্টোরিয়ার টাকাটা তুলে নিয়ে চলে যাওয়া। ইজি, ইজি।’’

মি. মিত্র উঠে দাঁড়ালেন। সঙ্গী ভদ্রলোকও উঠলেন। মি. মিত্র বললেন, “কালকে সকাল দশটা নাগাদ থানায় আসুন।”

দু’জনে জিপে উঠলেন। খোলা গেট দিয়ে জিপ রাস্তায় এল।

পরদিন পৌনে দশটা নাগাদ সুনির্মলবাবু মৈনাককে নিয়ে থানায় এলেন। মি. মিত্র বসতে বললেন। তারপর বললেন, “নৈহাটি পোস্ট অফিসের সেই পোস্টম্যান এখনও অফিসে এসে পৌঁছয়নি। কী ট্রেনের গোলমাল। আমার লোক রয়েছে।”

ঘণ্টাখানেক পরে মৈনাক জানালা দিয়ে দেখল একটা রিকশা থানার সামনে দাঁড়াল। একজন বেশ বলিষ্ঠদেহী লোক আর একজন রোগামতো লোক নামল।

রোগামতো লোকটি মি. মিত্রের ঘরে এসে দাঁড়াল। মি. মিত্র বললেন, “আপনিই জীবনকৃষ্ণ সাহা?”

“আজ্ঞে হ্যাঁ।”

বোঝাই গেল, জীবনকৃষ্ণ ভয়ে কাঁপছে। মি. মিত্র বললেন, “বসুন।” সুনির্মলবাবুকে দেখিয়ে বললেন, “ইনি সুনির্মল চ্যাটার্জি। গরফায় থাকেন। আপনি কাল দুপুরে এই ভদ্রলোকের বাড়িতে একটা টেলিগ্রাম ডেলিভারি দিয়েছেন?”

“হ্যাঁ।”

এবার মি. মিত্র বললেন, “সুনির্মলবাবু, এই পোস্টম্যানই কি টেলিগ্রাম ডেলিভারি দিয়েছিল?”

‘না, অন্য লোক।” মি. মিত্র চেয়ার ছেড়ে উঠে জীবনের কাছে এলেন। জীবনের জামার কলার ধরে তুলে দাঁড় করালেন। বললেন, “জীবন, তুমি মিথ্যে কথা বলছ।”

জীবন এবার হাতজোড় করে বলল, “সার, যা ঘটেছিল সব বলছি। আমার চাকরিটা খাবেন না।”

“তুমি যা বলতে চাও তা শুনে সব ব্যবস্থা হবে।” মি. মিত্র গলা চড়িয়ে বলে উঠলেন, “বলো।” তারপর চেয়ারে বসলেন।

জীবন বলতে লাগল, “কাল দুপুরে সাইকেলে চেপে একটা টেলিগ্রাম নিয়ে ডেলিভারি দিতে যাচ্ছিলাম সুনির্মলবাবুর বাড়িতে। আমি এখানে নতুন জয়েন করেছি। লোকজন, পাড়া চিনি না। এখানে এসে এক স্টলওয়ালাকে বলতে ও ছোট একটা গলি দেখিয়ে বলল, সোজা যান, দেখবেন হলুদরঙের একটা একতলা বাড়ি। দোকানে বেঞ্চিতে আধশোয়া একজন যুবক ধড়মড় করে উঠে বসল। ছুটে আমার কাছে এল। বলল, “কী বেপার? আমি টেলিগ্রামের কথা বললাম। যুবকটি বলল, ‘এ তো কোন বেপারই নয়। টেলিগ্রাম আমাকে দিন। আমি ডেলিভারি দিয়ে আসব।’ আমি মাথা নাড়লাম। দাড়ি-গোঁফওয়ালা যুবকটি বলল, ‘হামি সুনির্মলবাবুর বহিনের ছেলে। মামাজিকে একটা সারপ্রাইজ দেব।’ আমি আবার মাথা নাড়লাম। প্যান্টের পেছনের পকেট থেকে যুবকটি একটা পেটমোটা মানিব্যাগ বের করল। একটা একশো টাকার নোট আমার হাতে দিল। বলল, ‘তুমার জামা আমাকে দাও। আমার কী হল। আমি রাজি হলাম। লোকটি বলল, ‘হামি এক্ষুনি আসছি।’ সামনের সেলুনে ঢুকল। কিছুক্ষণ পরে যখন বেরিয়ে এল, দেখি দাড়ি-গোঁফ কামানো। অন্য চেহারা। আমি তাকে টেলিগ্রাম দিলাম। সই করার রসিদ দিলাম। ভাবলাম, সুনির্মলবাবুর ভাগনে, কী আর হবে। যুবকটি আমার জামা গায়ে দিল। আমার সাইকেলে চড়ে চলে গেল গলিটা দিয়ে।

“কিছুক্ষণ পরে ফিরে এল। আমার জামাটা ফিরিয়ে দিল। তারপর একটা দাঁড় করানো মোটরবাইক চালিয়ে স্টেশনের দিকে চলে গেল।”

মি. মিত্র বললেন, “বুঝলাম।” সুনির্মলবাবুর দিকে তাকিয়ে বললেন, “আপনার কলিগ মি, নন্দী কলকাতায় কোথায় থাকেন?”

“মৌলালি।” সুনির্মলবাবু বললেন, “চারের এ আচার্য তে সি বসু রোড।”

মি. মিত্র একটা কাগজে নাম-ঠিকানাটা লিখলেন। তারপর ফোন তুলে ডায়াল করলেন। দু’-একটা কথার পর বললেন, “মাইতি, মি. নন্দীর ঠিকানাটা লিখে নাও। মি. নন্দীর ফ্ল্যাটে যাও। তাঁর পাশের ফ্ল্যাটে এক অবাঙালি ফ্যামিলি থাকেন। তাঁদের জিজ্ঞেস করে জানো ব্রজলাল তাদের কেমন আত্মীয়, সে এখন কোথায়? পেলেই লালবাজারে নিয়ে এসো।” তারপর দু’জনের আরও কিছু কথা হল। মি. মিত্র ফোন রেখে সুনির্মলবাবুকে বললেন, “কিছুক্ষণের মধ্যেই মাইতি খোঁজ করে আমাকে জানাবে। আপনারা বাড়ি যান। আমি ফোনে সব জানাব।”

সুনির্মলবাবু মৈনাককে নিয়ে বাড়ি ফিরলেন।

তখন রাত ন’টার কাছাকাছি। ফোন বাজল ক্রিং ক্রিং। সুনির্মলবাবু প্রায় ছুটে গিয়ে ফোন ধরলেন। মি. মিত্রের সঙ্গে কী কথা হল। ফোন ছাড়ার সময় বললেন, “মি. মিত্র, আপনি আর আপনার বন্ধু মি. মাইতি, আপনাদের আমার আন্তরিক ধন্যবাদ। ফোন রেখে সুনির্মলবাবু হেসে মৈনাকের মা আর জ্যাঠাইমার দিকে তাকালেন। বললেন, “কালপ্রিট ব্রজলাল ধরা পড়েছে। আমার ভিক্টোরিয়ার টাকাটা পাওয়া গেছে।”

মৈনাক ছুটে এসে সুনির্মলবাবুর কোমর জড়িয়ে ধরল। ইমামবাড়ার ঘড়িতে ঢং ঢং করে বাজনা বাজল। বাজনার সঙ্গে সঙ্গে মৈনাক গুনতে লাগল, “এক-দুই-তিন—।” ন’টা পর্যন্ত গুনল।

২৭ ফেব্রুয়ারি ২০০২

অলংকরণ: নিমলেন্দু মণ্ডল

heading1 = দেবতার হাত – অনির্বাণ বসু

দেবতার হাত – অনির্বাণ বসু

ঘটনাটা ঘটেছিল আজ থেকে কয়েক বছর আগে, আকিদার গোয়েন্দাগিরির সেটাই ছিল প্রথম প্রকাশ। প্রশ্ন উঠতে পারে, এতদিন পর লিখছি কেন ? প্রথমত, তখন স্কুলে পড়তাম, লেখার হাতটা তেমন তৈরি হয়নি (অবশ্য এখনও যে হয়েছে, এমন দাবি করছি না), তার চেয়েও বড় ব্যাপার হল, তখনই লিখলে এবং প্রকাশ করলে বাবাকে তাঁর কাজের জায়গায় অসুবিধেয় পড়তে হত। লিখেই প্রথমে আকিদাকে দেখিয়েছিলাম। নিজের স্টাইলে বলল, “চললেও চলতে পারে, তবে বেশি ফ্যানাস না। স্ট্রেট ব্যাটে না খেললে পাঠক পাবি না।”

শুরুর তারিখটা ছিল ছাব্বিশে নভেম্বর, আমার বেশ মনে আছে, সেটা ছিল শুক্রবার। পরপর দু’দিন ছুটি বলে স্কুল থেকে ফেরার পরই খুশি খুশি লাগছিল। বসার ঘরে ঢুকে দেখলাম আকিদা খুব মন দিয়ে একটা বই দেখছে।

আমাকে দেখে ডাকল। একটা ছবি দেখিয়ে বলল, “কী দেখছিস ?”

আবার বই ? বিরক্তি চেপে এগোলাম।

“তিনটে স্ট্রেট লাইন, একটা পয়েন্টে কাট করে চলে যাচ্ছে, আর সেগুলোকে জোড়া হয়েছে আরও ছ’টা লাইন দিয়ে।”

“ঠিক করে দেখে বল।”

“দাঁড়াও,… একটা ষড়ভুজের সবক’টা পয়েন্ট জোড়া হচ্ছে তিনটে স্ট্রেট লাইন দিয়ে, আর… না, না, ছ’টা ত্রিকোণ।” আমি কনফিডেন্টলি বললাম।

“তুই সেই বোড়ে তো বোড়েই রয়ে গেলি।” এবার আকিদার গলায় বিরক্তি।

আমার ডাকনাম জুনো। তবে মাঝেমাঝেই এই বিচ্ছিরি নামটা আকিদা ব্যবহার করে।

“তুমিই তো বললে…”

“ঠিক করে দ্যাখ ইডিয়ট,”— বাধা দিয়ে বলল আকিদা। হঠাৎ একটা খুব চেনা জিনিস চোখের সামনে ভেসে উঠল।

“আরে, এটা তো একটা কিউব !” খুব অবাক হয়ে বলে উঠলাম।

“চোখটা খুলেছে এতক্ষণে। শোন, আমার সঙ্গে থাকতে গেলে পর্যবেক্ষণ আর পারসেপশন, এই দুটো ব্যাপার নিয়ে মাজাঘষা করতে হবে তোকে। সব সময় ইন্দ্রিয়গুলোকে সজাগ রাখবি।”

আমি ততক্ষণে বসে গেছি বইটা নিয়ে। দারুণ ইন্টারেস্টিং তো। এত মশগুল হয়ে গিয়েছিলাম যে, বুঝতে পারিনি কখন বাবা এসেছেন ঘরে। আকিদা নিশ্চয়ই পেরেছিল, কারণ ওকে উঠে দাঁড়াতে দেখেই আমার খেয়াল হয়েছিল। ও বাবাকে খুব শ্রদ্ধা করে। বলে রাখি, বাবা ওর মামা হন। বেশ কিছুদিন হল আকিদা আমাদের সঙ্গে এখানেই আছে।

সবে অফিস থেকে ফিরেছেন বাবা, এখনও ব্রিফকেসটা পর্যন্ত হাত থেকে নামিয়ে রাখেননি। এমনিতে বসার ঘরে এভাবে কখনও আসেন না বাবা, যখন এসেছেন, নিশ্চয়ই কিছু একটা হয়েছে।

“জানিস আকি, আমার এক কোলিগ, নাম

সুশান্ত সরকার, তারই এক ক্লোজ বন্ধুর বাড়িতে একটা অদ্ভুত ধরনের চুরি হয়েছে।”

আকিদা চুপ করে অপেক্ষা করছে বাবার কথা শেষ হওয়ার জন্য।

“সুশান্ত ক্যালকাটা ক্লাবের মেম্বার,” বাবা আবার আরম্ভ করলেন। “সেখানকারই এক বন্ধু— নাম অমিত দেববর্মন— মনে হয় তাসের পার্টনার— বলেছে, ওর বাড়িতে একটা মূর্তি চুরি হয়েছে। অমিতের বাবা নাকি শোকে একেবারে মুহ্যমান হয়ে পড়েছেন। বৃদ্ধ মানুষ, শরীর এমনিতেই খারাপ থাকে, আরও ভেঙে পড়েছেন। পুলিশও এসেছিল, কিন্তু কিছু করতে পারেনি। ওদের জেরার চোটে নাকি ভদ্রলোকের শরীর আরও খারাপ হবার উপক্রম। সুশান্ত আমার অ্যাডভাইস চাইছিল, আমি স্রেফ বলেছি, আমার ভাগনেকে একবার জিজ্ঞেস করে দেখি।” গলাটা খাঁকরে নিয়ে বললেন বাবা, “তুই একবার দেখবি নাকি ?”

আকিদা চুপ।

আমি দমবন্ধ করে তাকিয়ে আছি ওর দিকে। সত্যিই কেসটা হাতে নেবে নাকি ? মূর্তি চুরির সমাধানে নেমে যদি সাকসেসফুল না হয়, তা হলে খুব মুশকিল হবে যে। আর… আমাকে যদি সঙ্গে না নেয় ? টেনশনে দাঁড়িয়ে পড়লাম। বাবা সোফায় শরীর এলিয়ে দিয়ে একদৃষ্টে চেয়ে আছেন আকিদার দিকে। আকিদা কী যেন ভাবছে। অবশেষে মুখ খুলল।

“তুমি যখন বলছ, তখন নিশ্চয়ই দেখব একবার।”

সোফা ছেড়ে উঠে দাঁড়ালেন বাবা, “তা হলে আজই সুশান্তকে একটা ফোন করে দিই। অমিত দেববর্মনের সঙ্গে কথা বলে ও-ই একটা অ্যাপয়েন্টমেন্ট ফিক্স করে রাখুক।”

বাবা ঘরের বাইরে বেরোতেই আমার দিকে তাকিয়ে ভুরু নাচাল আকিদা।

“আমি তোমার সঙ্গে যাব,” সঙ্গে সঙ্গে বলে উঠলাম আমি। বাবা কি শুনতে পেলেন ? একবার পরদা সরিয়ে আমার দিকে তাকিয়ে আবার বেরিয়ে গেলেন দেখে আমার সন্দেহ হল। তবে আপত্তি না করলেই ঠিক আছে।

“শোন বোড়ে, এক নম্বর কন্ডিশন হল, আমার সঙ্গে বেরেলে তুই কিন্তু বেশি কথা বলবি না। দু’নম্বর, যা করতে বলব, তার বাইরে কিছু করবি না।”

খাবার টেবিলে বাবা জানিয়ে দিলেন, অ্যাপয়েন্টমেন্ট ফিক্সড। পরদিন সকাল ন’টার সময় ১/২/১ বালিগঞ্জ প্লেস ইস্টে গিয়ে দেখা করতে হবে।

রাতে ভাল করে ঘুমই হল না। পরদিন যখন ঘুম ভাঙল, তখনও সকাল হয়নি। আকিদা যা হেল্‌থ কনশাস, ঠিক মর্নিং-ওয়াকে বেরোচ্ছে। আমাকে বলল, “ঘুমিয়ে পড়, ন’টা বাজতে এখনও অনেক দেরি।”

আমাদের বাড়ি থেকে আধঘণ্টার পথ অমিত দেববর্মনের বাড়ি। ন’টা বাজার মিনিটকয়েক আগে আমরা গিয়ে পৌঁছলাম ১/২/১ বালিগঞ্জ প্লেস ইস্টে। দেখলাম আকিদা মন দিয়ে চারপাশটা দেখছে। কী দেখছে অবশ্য বুঝলাম না, আমার চোখে তেমন কিছুই পড়ল না। দুটো পুরনো বাড়ির মাঝে অনেকটা জায়গা নিয়ে দাঁড়িয়ে আছে এই বাড়িটা। তবে তফাত গড়ে দিয়েছে সামনের বাগান, অন্য বাড়ি দুটোতে এত বড় বাগান নেই। বাঁ দিকে একটা গ্যারাজ, একটা কালো গাড়ি দাঁড়িয়ে আছে সেখানে। গাড়ি-বারান্দাও আছে, তার নীচে দাঁড়িয়ে আছে একটা টুকটুকে লাল মারুতি। দেখতে কিন্তু বেশ বেখাপ্পা লাগছে, অতবড় বারান্দার নীচে একটা পুঁচকে গাড়ি। হাসি পাচ্ছিল আমার। আকিদার দিকে তাকিয়ে দেখি, ও গম্ভীর মুখে ডানদিকের গেটটার দিকে তাকিয়ে রয়েছে। বলতে ভুলে গেছি, বাড়িটার দুটো গেট, আমরা দাঁড়িয়ে আছি বাঁদিকের গেটে, ডানদিকেরটার সামনে একটা হাতে টানা রিকশা উলটে রাখা আছে। দেখে মনে হয়, ওটা কেউ ব্যবহার করে না।

“ঘড়িটা দ্যাখ বোড়ে, ন’টা প্রায় বাজে। চল।”

আমি এগিয়ে লোহার গেটটা ঠেললাম, খুলল না।

“সর তো,” আকিদা একটা মৃদু চাপ দিতে ক্যাঁচ করে খুলে গেল দরজা। আমরা এগোলাম গাড়ির রাস্তার দিকে।

আরও কাছে আসতেই ভাল করে দেখতে পেলাম। গ্যারাজে দাঁড় করানো গাড়িটা। বিরাট গাড়ি। চারটে চাকা ছাড়াও বনেটের দু’পাশে লাগানো আছে আরও দুটো। চাকায় আবার সাইকেলের চাকার মতো স্পোক লাগানো। সন্দেহ নেই, খুব পুরনো গাড়ি, ইংরেজিতে যাকে বলে ‘ভিনটেজ’।

“জাগুয়ার,” চাপা গলায় বলল আকিদা।

“কেমন করে বুঝলে ?”

“ম্যাসকট দেখে।”

পরে জেনেছিলাম, গাড়ির রেডিয়েটারের ঢাকনার উপর খোদাই করা স্টিলের মূর্তিটাকে বলে ম্যাসকট।

সেমিসার্কুলার ড্রাইভওয়ে দিয়ে, লাল মারুতির পাশ কাটিয়ে, তিনটে সিঁড়ি দিয়ে উঠে যখন কলিং বেল টিপছি, তখন পিঁক পিঁক করে আকিদার কোয়ার্টজ ঘড়ি জানাল যে, ন’টা বাজে। বাড়িতে ঢোকার দরজাটা কাঠের, তবে খুব একটা চকচকে নয়।

দরজা খুললেন একজন খুব বয়স্ক দেখতে মানুষ। নভেম্বর মাসে ঠান্ডাই পড়েনি, কিন্তু তা-ও দেখলাম গলায় মাফলার জড়ানো। ইনিই কি অমিত দেববর্মন ?

“কীসকো চাই ?”

হিন্দি-বাংলা মেশানো অদ্ভুত প্রশ্ন। আকিদা জবাব দেওয়ার আগেই মাফলারওয়ালার পিছন থেকে শোনা গেল আর-একটা গলা।

“আর ইউ মিস্টার ডে ?” প্রায় সাহেবদের মতো ইংরেজি উচ্চারণ। এবার দেখতে পেলাম ভদ্রলোককে। গাঢ় সবুজ পাঞ্জাবি আর সাদা পাজামা পরা, বেশ সুপুরুষ। হাতে একটা ইংরেজি পত্রিকা, পরে আকিদা বলেছিল, ওটা আমেরিকান কাগজ ‘এসকোয়ার’। চুলগুলো বেশ পাতলা, কানের পাশে সাদার ছোপ লেগে গেছে। লম্বায় প্রায় আকিদার মতোই, তবে ওর মতো স্লিম নন, বেশ ভারী চেহারা।

আকিদা ঘাড় নাড়ায় উনি বললেন, “আই হ্যাভ টু অ্যাডমিট দ্যাট ইউ আর পাংচুয়াল। আমি অমিত দেববর্মন।”

পরিচয়পর্ব শেষ হওয়ার পর অমিতবাবুর সঙ্গে বাড়ির ভিতরে ঢুকলাম।

সিঁড়ি দিয়ে উঠতে উঠতে আকিদা জিজ্ঞেস করল, “গ্যারাজের ভিনটেজ কারটা কি আপনার ?”

“পাগল হলেন নাকি ? নেহাত বাবার শখের জিনিস তাই এখনও আছে, আমার হলে কবে বিদায় করে দিতাম।”

দোতলায় উঠেই একটা ছোট ল্যান্ডিং। তার পাশেই একটা ঘর। যদিও সেটার দরজা খোলা, সামনে পুরু পরদা ঝোলানো। ঘরটার সামনে দাঁড়িয়ে অমিতবাবু হাত বাড়িয়ে বললেন, “প্লিজ, বাবা আপনাদের এক্সপেক্ট করছেন।”

ঘরে ঢুকেই চোখ চলে যাবে দেওয়ালে। দাঁত খিঁচিয়ে থাকা নেপালি মুখোশ, সিল্কের কাপড়ের উপর সুন্দর একটা বুদ্ধের মুখ, রংবেরঙের পাথর বসানো নকশা কাটা ছোরা, ছুঁচলো মুখওয়ালা দুটো বর্শা, বহু পুরনো কলকাতার ম্যাপ— আরও নানা হিজিবিজি জিনিসে বোঝাই দেওয়ালটা। তার ঠিক নীচে বসে আছেন এক ভদ্রলোক। সাদা পাঞ্জাবি- পাজামার উপর খুব দামি সিল্কের কাপড়ের রংচঙে একটা কিমোনো পরা বয়স্ক মানুষটি একটা ইংরেজি খবরের কাগজ পড়ছিলেন।

অমিতবাবু এগিয়ে গেলেন, “ইনি মিস্টার দে। তোমাকে কিছু সাহায্য করতে পারেন— হয়তো।”

প্রতিনমস্কার করে আকিদা আমার পরিচয়টাও দিল।

বেশ মন দিয়ে শুনে ভদ্রলোক মুখ খুললেন। গলার আওয়াজটা বেশ খোনা। “আমি শ্যামসুন্দর দেববর্মন। তোমাকে তুমিই বলি, কেমন ?”

“নিশ্চয়ই।”

আমার চোখ সরছিল না বর্শা দুটো থেকে। সেটা লক্ষ করেই বোধহয় ভদ্রলোক বললেন, “১৮৫৭-র জিনিস, লখনউতে প্রথম যুদ্ধের সময় ব্যবহার করা হয়েছিল।”

“আপনার কালেকশন ?” জিজ্ঞেস করল আকিদা।

“হ্যাঁ, এ বাড়িতে যা-কিছু পুরনো জিনিস দেখবে, সব আমারই। এটা আমার হবি।”

অমিতবাবু বললেন, “বাবা, তুমি কথা বলো, আমি এঁদের চায়ের ব্যবস্থাটা দেখি।”

“ওই ছবিটা রেমব্রান্টের নয় ?” দেওয়ালে টাঙানো আঁকাটা দেখিয়ে বলল আকিদা।

এই একটা প্রশ্নে ভদ্রলোকের চোখের চাউনিটা পালটে গেল, মনে হল ভদ্রলোক যেন ঘুম থেকে জেগে উঠলেন এক ঝটকায়।

“ঠিক ধরেছ ভাই, রিটার্ন অব দ্য প্রডিগাল সান। ষোলোশো পঁয়ষট্টি সালে আঁকা।”

“ওটাতে যে সইটা আছে, সেটা জাল এবং পরে ধরা পড়েছিল, জানেন তো ?” আকিদা জিজ্ঞেস করল।

ভদ্রলোকের দৃষ্টি উদ্ভাসিত, “তাই নাকি ?”

“আজ্ঞে হ্যাঁ।”

“তোমার যে এ ব্যাপারে ইন্টারেস্ট আছে, সেটা জেনে ভাল লাগল। এনিওয়ে, যে জন্য এসেছ, সেটা বলি। দ্যাখো ভাই, আমার যে পুরনো জিনিস সংগ্রহের বাতিক আছে সেটা তো বুঝতেই পারছ, এ ছাড়াও একটা ব্যাপার আছে। আমি বিশ্বাস করি যে, এই প্রত্যেকটা জিনিসের সঙ্গে আমার উত্থান-পতন জড়িয়ে আছে।”

আকিদা চোখের পাতা না ফেলে তাকিয়ে আছে ভদ্রলোকের দিকে।

“আমার এই বিশ্বাস আমার একমাত্র সম্বল। আমার কালেকশনের কোনও ক্ষতি মানেই এই বিশ্বাসের মূলে আঘাত করা। তাই ব্যাপারটা আমি সহজভাবে নিতে পারছি না কিছুতেই।”

ঘরে একটা থমথমে ভাব।

“চুরি, অথচ চুরি নয়,” আপন মনে বললেন শ্যামসুন্দর দেববর্মন, “পুরোটা গেলেও বুঝতাম, কিন্তু এটা ঠিক বুঝতে পারছি না।”

বেশ কষ্ট করেই নিজের ডান হাতটা তুলে দেওয়ালের একটা বিশেষ দিকে পয়েন্ট করলেন ভদ্রলোক।

এতক্ষণ খেয়াল করিনি, যে দেওয়ালে বর্শা টাঙানো ছিল সেখানেই পারপেন্ডিকুলার অবস্থায় একটা কাঠের র‍্যাক রাখা রয়েছে। সেই তাকে অনেক মূর্তি রাখা রয়েছে। এক চান্সেই চিনতে পারলাম হাত ভাঙা ভেনাসের মূর্তিটা। ঠিক পাশেই রয়েছে আরেকটা মার্বেলের মূর্তি, এটারও হাত ভাঙা এবং দুটোর হাইট প্রায় এক, দেড়-দু’ফুট হবে।

“ইংরেজিতে মার্কারি, ল্যাটিনে মারকিউরিয়াস। ইনি রোমানদের ব্যাবসা-বাণিজ্যের দেবতা। গ্রিক পুরাণেও এঁর কথা আছে, তবে নাম পালটে হয়ে গেছে হার্মাস। আমি নাম দিয়েছি উড়ন্ত দেবতা।” এক নিশ্বাসে বলে চলেছেন শ্যামসুন্দরবাবু, “এই মূর্তির একটা বিশেষত্ব আছে— মানে ছিল। এর যে ডান হাত, সেটা আগে ভাঙা ছিল না, এর হাতে ছিল একটা ছোট্ট পার্স। এরকম মূর্তি আর পাওয়া যায় না মি. দে, অত্যন্ত রেয়ার। বেশির ভাগ মূর্তিতে ডান হাতটা খালি থাকে। কিন্তু এটা অন্যরকম। অনেক কাঠখড় পুড়িয়ে আমি এই মূর্তি জোগাড় করেছিলাম। ইন ফ্যাক্ট, এই বাড়িটাও কিনি মূর্তিটা কেনার পর। কিন্তু আজ এই হাত আর পার্স মনে হচ্ছে আমাকে ছেড়ে চলে গেছে।”

খুব মন দিয়ে আকিদা আর আমি মূর্তিটা দেখছিলাম। মাথা ভরতি কোঁকড়া চুল, তার বেশিরভাগটাই একটা টুপি দিয়ে ঢাকা। টুপিতে দুটো পাখির পালক লাগানো, আর সেই পালকের কাজও দেখার মতো। একই পালক লাগানো রয়েছে পায়ের চটিতেও। দেখলেই মনে হয়, আকাশে উড়ছে। বাঁ হাতে একটা লাঠি, তার দু’ধারে মুখোমুখি দুটো সাপ প্যাঁচানো, সবচেয়ে উপরে আরও দুটো পাখির পালক। ডান হাতের কনুইয়ের তলা থেকে কিছু নেই।

অমিতবাবু ঘরে ঢুকলেন চা এবং টা নিয়ে জিনিসগুলো বয়ে নিয়ে এসেছে আগে দেখা সেই মাফলারওয়ালা মানুষটি। আমার চোখে পড়ল, বয়স্ক লোকটি অদ্ভুতভাবে মূর্তিটার দিকে তাকিয়ে বেরিয়ে গেল ঘর ছেড়ে।

“ব্যাপারটা লক্ষ করলেন কবে ?” চায়ে প্রথম চুমুকটা দিয়ে জিজ্ঞেস করল আকিদা।

“কুড়ি তারিখে। আমিই প্রথম দেখি। আগের রাতে তাড়াতাড়ি শুয়ে পড়েছিলাম। তখনও হাতটা ঠিকঠাক ছিল, আমি দেখেছি। সকালে দেখি ভেঙে গেছে।”

“তারপর ?”

“তারপর অমিকে বলি, কাজের লোকজনকে জিজ্ঞেস করি, তারপর পুলিশে খবর দিই। তাঁরা এসে জেরাটেরা করে জানালেন, মূর্তিটা কারও হাত থেকে পড়ে ভেঙে গেছে।” বিরক্ত গলায় বললেন শ্যামসুন্দর দেববর্মন।

“বাড়িতে আর কে কে থাকেন ?”

এ বার উত্তর দিলেন অমিতবাবু, “আমি, বাবা ছাড়া আমার ড্রাইভার জগদীশ আর মিশ্রিলাল। ঘর ঝাড়ার জন্য আছে একটা ঠিকে লোক।”

“এরা কি বিশ্বাসী ?”

“দ্যাখো ভাই, আজকের দিনে কাকে যে বিশ্বাস করব, আর কাকে করব না, তা ঠিক করতেই সময় লাগে। তবে জগদীশ বছর পাঁচেক কাজ করছে, আর মিশ্রি অমিতের আট বছর বয়স থেকে। ঠিকে লোকটিও কাজ করছে বছরখানেক।”

“ঠিক আগের দিন, উনিশ তারিখে কেউ এসেছিল নাকি আপনার কাছে ?”

“নাহ্‌।”

তাকের দিকে এগিয়ে যাচ্ছিল আকিদা, আমিও পিছন পিছন হাজির হলাম। ভেনাস আর মার্কারির মূর্তি ছাড়াও রয়েছে লাফিং বুদ্ধ, আধশোয়া গণপতি আর মাইকেল এঞ্জেলোর ‘পিয়েটা’। তার পাশেই রয়েছে অদ্ভুত দেখতে একটা কাঠের মূর্তি। মুখটা বেশ হাসি হাসি, মাথায় মন্দিরের চূড়োর মতো টুপি, হাত দুটো বুকের উপর রাখা, থুতনি থেকে ঝুলছে পাকানো দাড়ি। অন্য মূর্তিগুলোর মতো এটাও একটা গোল চাকতির উপর বসানো।

“এটি কে ?” জিজ্ঞেস করল আকিদা।

“ওসিরিস, প্রাচীন মিশরীয়দের মতে, মৃত মানুষের দেবতা।”

“আপনার কাজের লোক মন দিয়ে ডাস্টিং করছে না কিন্তু।”

আমি ঝট করে ঘুরে তাকালাম আকিদার দিকে। শ্যামসুন্দরবাবু বসতে যাচ্ছিলেন চেয়ারে, ধপাস করে একটা আওয়াজ পেলাম। অমিতবাবু কাউকে উদ্দেশ না করেই, “আমি নিজের ঘরে আছি,” বলে বেরিয়ে গেলেন।

“ওগুলো আমিই ঝাড়ি,” গলায় ঝাঁঝ এবং বিদ্রুপ মিশে রয়েছে, জবাব এল শ্যামসুন্দরের কাছ থেকে। “কাজের লোকের হাতে ছাড়ি না। অনেকদিন অবিশ্যি ঝাড়িনি, আর এ ঘটনার পর তো হাতই দিইনি।”

“আপনার বাড়িতে খুব ধুলো হয় ?”

“কলকাতা শহরের কোন বাড়িতে ধুলো হয় না ? এই ঘরে তো তাও ধুলো কম, শোয়ার ঘরের জন্য বেঁচে গেছে।”

“শোয়ার ঘরটা একবার দেখা যায় ?”

“অবশ্যই।”

আমরা ডানদিকের ঘরটায় গিয়ে ঢুকলাম। এই ঘরে তিনটে খোলা জানলা দিয়ে প্রচুর আলো-বাতাস আসছে। দেখার তেমন কিছু আছে বলে মনে হল না আমার। পূর্বদিকের জানলার পাশে বড় খাট, তার পাশেই পড়ার টেবিল। সেখানে ডাঁই করে রাখা আছে কিছু পত্রপত্রিকা। বইয়ের আলমারি আর একটা স্টিলের আলমারি রয়েছে ঘরের অন্যদিকে।

“অমিতবাবুর ঘরটা দেখা যাবে একবার ?”

“কেন নয় ? যাও-না।”

আবার মূর্তির ঘরে ঢুকে এবার বাঁদিকে গেলাম। অমিতবাবু ঘরেই ছিলেন। দু’-একটা মামুলি কথাবার্তা বলার পর নিজে থেকেই বললেন, “বাবা যাই বলুন না কেন, আমার মনে হয় এটা কমলার কীর্তি। ওরই অসাবধানতায় কোনওভাবে পড়ে গিয়ে মুর্তিটা ভেঙেছে।”

বেশ খানিকক্ষণ চুপ করে ওঁর কথা শোনার পর কথা বলল আকিদা, “আপনি কোথায় আছেন ?”

“আমার ব্যাবসা আছে, গাড়ির ব্যাটারির। বাবা শুরু করেছিলেন, এখন আমি দেখি। তবে এই কম্পিটিশনের যুগে টিকে থাকা মুশকিল হয়ে দাঁড়িয়েছে। ভাবছি ডাইভার্সিফাই করব।”

“তাই ?”

“আসলে কী জানেন,” একটা সোফায় আয়েশ করে বসলেন অমিতবাবু, “বাবা খুব ভেঙে পড়েছেন। এতটাই, যে বাড়িটা ছেড়ে দিতে চাইছেন। ওঁর মতে মূর্তিটা খুব পয়া, এইটা ভেঙে যাওয়ার পর বাবা খুব আপসেট হয়ে পড়েছেন।”

“আপনার মা ?”

“মারা গেছেন বছর দশেক আগে।”

“অন্য কোনও ভাই-বোন ?”

“নাঃ, আই অ্যাম দি ওনলি অফস্প্রিং।”

অমিতবাবুর ঘরটা ওঁর বাবার মতোই। তফাত হল এই ঘরে কোনও বইয়ের আলমারি নেই, আছে একটা টিভি, আর তার পাশেই রংচঙে ছবিওয়ালা একটা তাসের বই।

আবার মুখ খুলল আকিদা, “আপনার অফিস কোথায় ?”

“ফোর বি, লিটল রাসেল স্ট্রিটে। আচ্ছা, আপনার কী মনে হচ্ছে বলুন তো ? কে করতে পারে কাজটা ?”

মুচকি হাসল আকিদা, “এখনও বলার সময় হয়নি।”

ভদ্রলোক বোধহয় এরকম একটা উত্তরের আশা একেবারেই করেননি।

“সেদিন, মানে উনিশ তারিখ রাতে আপনি কোথায় ছিলেন, অমিতবাবু ?”

“কোথায় আবার, বাড়িতেই ছিলাম। তবে, ফিরতে রাত হয়েছিল। একটা পার্টি ছিল ক্যালকাটা ক্লাবে। রাত হবে বলেই জগদীশকেও ছুটি দিয়েছিলাম।”

“কিছু আনইউজুয়াল চোখে পড়েছিল আপনার ?”

“নাঃ।”

“মূর্তিগুলোর দিকে চোখ যায়নি নিশ্চয়ই ?”

“না, জানব কেমন করে কেউ ভেঙে রাখবে ?”

“সকালে কিছু চোখে পড়েনি আপনার ?”

মাথা নেড়ে না বললেন অমিতবাবু।

“তবে কি জানেন,” কিছুক্ষণ ভেবে বললেন অমিতবাবু, “আপনি বলাতে এখন আমার মনে হচ্ছে, সেদিন, মানে কুড়ি তারিখে কমলা বেশ দেরিতে কাজে এসেছিল। তালেগোলে সেটা আর খেয়াল হয়নি।”

“আর ?”

“আর… আর,” ভদ্রলোক অন্যমনস্ক হয়ে মাথা চুলকোচ্ছেন।

কিছুক্ষণ পরে ভদ্রলোক ফাইনালি মাথা নাড়লেন, “নাঃ, নাথিং।”

“ঠিক আছে। আজ উঠি।”

“উঠবেন ? বেশ। আমি জগদীশকে বলছি আপনাদের ছেড়ে আসতে।”

ব্যস্তভাবে বেরিয়ে গেলেন অমিতবাবু। ওঁর বাবার কাছ থেকে বিদায় নিয়ে যখন আমরা নীচে নামছি, তখন দেখলাম মিশ্রিলালও দরজার কাছে চলে এসেছে। আমি গাড়ি-বারান্দায় নেমে দেখি, আকিদা নেই। কোথায় গেল ? এদিক ওদিক তাকিয়ে দেখি, মিশ্রিলালের সঙ্গে কথা বলছে।

“জগদীশ” ড্রাইভারকে ডেকে বললেন অমিতবাবু, “তুমি এঁদের বাড়িতে নামিয়ে দিয়ে এসো, আমি রোজের মতোই এগারোটায় বেরোব অফিসে।”

ড্রাইভারটি বেশ অল্পবয়সি। কেন জানি না, দেখলে মনে হয়, কলকাতার ট্রাফিক ভালই সামলাতে পারে।

আকিদাও চলে এল।

“আসুন তা হলে,” গাড়ির দরজা খুলে বললেন অমিতবাবু।

ধন্যবাদ জানিয়ে গাড়িতে উঠে পড়লাম আমি আর আকিদা। পিছনের সিটে বসে পরপর ভাবার চেষ্টা করছিলাম আজকের ঘটনাগুলো। আকিদা ড্রাইভারের পাশে মাথা নিচু করে বসে।

“উনিশ তারিখ রাতে তুমি কোথায় ছিলে ভাই ?” হঠাৎ জিজ্ঞেস করল আকিদা।

“উনিশ… আমি স্যার… সেদিন তাড়াতাড়ি চলে গিয়েছিলাম স্যার। ছোটসাহেব নিজেই ছুটি দিয়েছিলেন আমায়।” প্রথম চমকের ভাবটা কেটে যাওয়ার পর গড়গড় করে বলে গেল জগদীশ।

বাড়ি থেকে রাস্তায় গাড়িটা পড়তেই আকিদা জিজ্ঞেস করল, “এটা এখানে কেন ?”

“কোনটা স্যার ?”

উঁকি মেরে দেখলাম, নিজের পায়ের কাছে পড়ে থাকা একটা জিনিসের দিকে আঙুল দেখাচ্ছে আকিদা। দেখলে মনে হয় বেশ ভারী, অনেকটা ‘দ’-এর মতো দেখতে।

গাড়ির স্পিড কমিয়ে বাঁদিক ঘেঁষে চলল জগদীশ। আর খুব অবাক হয়ে বলল, “তাই বলি, বড় গাড়ির হ্যান্ডেলটা গেল কোথায় ?”

“বড় গাড়ি মানে ? জাগুয়ার ?”

“হ্যাঁ স্যার। স্টার্টই দিতে পারিনি গত তিনদিন। মিশ্রিকে দিয়ে হ্যান্ডেল মারাতে পারিনি বলে গাড়িটা বসেই আছে।”

“এতদিন এখানে পড়ে আছে, আর তোমার চোখে পড়েনি ?”

“ছিল না তো, কাল অবধি ছিল না। আমি সিওর।” জগদীশ কনফিডেন্ট।

আবার পিক আপ নিয়েছে লাল মারুতি।

গড়িয়াহাটের জ্যামে গাড়ি আটকে পড়তেই আকিদা হঠাৎ বলল, “আমাদের এখানেই নামিয়ে দাও জগদীশ।”

অবাক হয়ে গেলাম। আমাদের বাড়ি তো এখান থেকে বেশ দূরে। যাই হোক, পিছন পিছন আমিও নেমে পড়লাম।

উলটো দিকে আকিদাকে হাঁটতে দেখে আমি অবাক হয়ে গেলাম।

“বাড়ি যাবে না ?”

“না, ভাবব।”

এ আবার কী ? এখন ভাবতে আবার কোথায় যাবে ? দেখলাম ক্রসিং-এ দাঁড়িয়ে থাকা একটা ফাঁকা ট্রামে এক লাফে উঠে পড়ল আকিদা। অগত্যা আমিও উঠলাম। ঘড়াং ঘড়াং করে ট্রামটা চলতে আরম্ভ করল রাসবিহারী ধরে।

আমরা বাড়ি ফিরেছি দুপুরের মধ্যেই, তারপর থেকে আকিদাকে দেখে মনে হচ্ছে না কোনও টেনশনে আছে বা কিছু ভাবছে। দিব্যি খাচ্ছেদাচ্ছে, ‘দ্য গ্রেট ট্রেন রবারি’ ছবিটার সিডি চালিয়ে দেখছে। আমার কিন্তু চিন্তা হচ্ছে। দু’-একবার খোঁচা মারতে গিয়ে বকুনি খেয়ে ফিরে এসেছি। সন্ধের দিকে ইন্টারনেট খুলে বসল। পিছন থেকে উঁকি মেরে দেখলাম সাইটটা মাইথোলজির।

সাহস করে জিজ্ঞেস করলাম, “কিছু ধরতে পারলে ?”

“মনে হচ্ছে পারছি। এই, তুই এখনও পড়তে বসিসনি ? যা, পালা শিগগির।”

“শুধু একটা কথা বলো, এটা চুরি, না অ্যাকসিডেন্ট ?”

“কোনওটাই নয়। জেনে-বুঝে মূর্তিটা ভাঙা হয়েছে।”

“তাই ? তা হলে…”

“নো মোর বকবক। যাও, পড়তে যাও।”

রাতে শোয়ার সময় আকিদা বলল, পরদিন সকালে ব্রেকফাস্টের পর আর একবার বালিগঞ্জ প্লেসে যেতে হবে।

আজও ঢোকার সময় দরজা খুলে দিল মিশ্রিলাল। অবাক হয়ে দেখলাম, আকিদাকে পেল্লায় একটা সেলাম ঠুকল ও।

আকিদাকে দেখে শ্যামসুন্দরবাবু বেশ উত্তেজিত, জিজ্ঞেস করলেন, “কিছু এগোলে নাকি ?”

“বাইরে অমিতবাবুর গাড়িটা দেখলাম না, উনি নেই ?”

আকিদার পালটা প্রশ্নে মনে হল ভদ্রলোক ঝিমিয়ে পড়লেন। নিরুৎসাহ গলায় বললেন, নাঃ, ও রবিবার এই সময় বন্ধুর বাড়ি যায়।”

“আসলে, আপনার কালেকশনের মূর্তিগুলো আর একবার দেখার লোভ সামলাতে পারলাম না।”

“তা দ্যাখো। তবে এসবে আমার ইন্টারেস্ট কমে যাচ্ছে।” খবরের কাগজ তুলে নিলেন ভদ্রলোক।

মৃর্তির র‍্যাকটার দিকে এগিয়ে গেল আকিদা। তারপর যেটা ঘটল, তার জন্য আদৌ তৈরি ছিলাম না আমি। একটা অস্ফুট আওয়াজ শুনে তাকিয়ে দেখি, আকিদার মুখে যন্ত্রণার ছাপ, ওর শরীরটা বেঁকে মাটিতে পড়ছে।

রেগুলার ওয়ার্ক আউট করা আকিদাকে কখনও অসুস্থ হতে দেখিনি। শ্যামসুন্দরবাবুর চিৎকার শুনতে পেলাম, “কী হল ? কী করে ?”

আকিদা কোনওরকমে বলল, “জল।”

“এসো তো আমার সঙ্গে,” বলে তাড়াতাড়ি ঘর থেকে বেরিয়ে গেলেন শ্যামসুন্দরবাবু। ওঁর পিছনে ছুটলাম আমিও। কাল মাঝরাতে একবার ঘুম ভেঙেছিল, তখনও কম্পিউটারের সামনে বসে থাকতে দেখেছি আকিদাকে। কাজের চাপ সামলাতে না পেরেই কি অসুস্থ হয়ে পড়ল ?

“কাউকে পাওয়া যায় না এই সময়ে, কাজের লোকগুলো সব হাঁ করে টিভি সিরিয়াল দ্যাখে। বরফ বার করতে পারবে তুমি ?” রেফ্রিজারেটরের দরজা খুলে দিয়ে ভদ্রলোক নিজেই গ্লাসে জল ঢালছেন। হ্যাঁচকা টানে আইস ট্রে থেকে দুটো বরফ ভেঙে নিয়ে গ্লাস হাতে ঘরের দিকে ছুটলাম।

কষ্ট করে উঠে বসেছে আকিদা। লক্ষ করলাম, হাঁপাচ্ছে।

“সরি,” খুব কষ্ট করে বলল আকিদা, “আসলে আমি নিজেও ঠিক বুঝতে পারিনি…”

ব্যস্তভাবে থামিয়ে দিলেন শ্যামসুন্দর দেববর্মন, “এতে সরি ফিল করার কী আছে ? চুপ করে বসো প্লিজ। জলটা খাও। তবে, তোমার ভাই না থাকলে মুশকিলে পড়তাম।”

উঠে দাঁড়াল আকিদা, “আজ আর আপনাকে ডিস্টার্ব করব না, উঠি।”

বুঝতে পারলাম, মক্কেলের বাড়ি এসে অসুস্থ হয়ে পড়ায় রীতিমতো খারাপ লাগছে আকিদার।

“এগোবে ? জগদীশও নেই যে, বলব তোমাদের একটু এগিয়ে দিতে। যাই হোক, তুমি কিন্তু এই ব্যাপারটা নিয়ে ভাবনা-চিন্তা বন্ধ করে রেস্ট নাও ভাল করে। শরীরটা আগে।”

“কিছু চিন্তা করবেন না, উই ক্যান ম্যানেজ।”

“এখন কেমন লাগছে ?” ট্যাক্সিতে উঠে জিজ্ঞেস করলাম আমি।

“ফাইন। শোন বোড়ে, মামা-মাইমাকে কিছু জানাবার দরকার নেই। বুঝলি ?”

যদিও পছন্দ হল না কথাটা, কিন্তু ঘাড় নেড়ে সায় দিলাম।

“তুই কাল কখন স্কুল থেকে ফিরবি রে ?”

“অ্যাঁ ?” আচমকা প্রশ্নে থতমত খেয়ে গেলাম। তারপরেই মনে হল, তা হলে কি মিষ্ট্রি সল্‌ভ হতে চলেছে ?

“তিনটে !” চেঁচিয়ে উঠলাম, “আমার ক্রিকেট প্র্যাকটিস আছে, বাদ দিই কাল ?”

“হুম,” কিছুক্ষণ ভেবে আকিদা বলল, “নাঃ, সেরেই আয়। তারপর…”

“তারপর কী ?”

“তারপর মূর্তি, হ্যান্ডেল, মিশ্রিলালের সেলাম সব মিলিয়ে দেব।” ট্যাক্সির জানলা দিয়ে বাইরে তাকিয়ে ছিল আকিদা। খানিক পরে বলল, “আসল রহস্য কিন্তু পালিয়ে বেড়াচ্ছে, মূর্তি চুরিটা উপসর্গমাত্র।”

মাথামুণ্ডু কিছুই বুঝলাম না।

স্কুলে মন বসছিল না সোমবার— না পড়ায়, না ক্রিকেটে। আজ থেকেই আবার একটা এক্সট্রা প্র্যাকটিস সেশন শুরু হল।

হুড়মুড় করে এসেও সাড়ে চারটের আগে ঢুকতে পারলাম না বাড়িতে।

ঢুকেই ধমক।

“লেট করিস কেন ? চটপট কর, সাড়ে পাঁচটায় বালিগঞ্জ প্লেসে পৌঁছতে হবে আমাদের।”

তৈরি হতে আমার পনেরো মিনিট লাগল। কেন যাচ্ছি জানি না, সমাধানের কতদূর, সে সম্পর্কেও কোনও আইডিয়া নেই। আকিদার মাথা ঘুরে যাওয়ার পর থেকে আমি আর কিছু জিজ্ঞেস করার সাহসও পাচ্ছি না।

আকিদা বারবার ঘড়ি দেখছে। কাঁটায় কাঁটায় সাড়ে পাঁচটা বাজে, এত ঘড়ি দেখার কারণ বুঝতে পারছি না। বেশ শীত শীত করছে। আজ সন্ধে নেমেছে তাড়াতাড়ি, গরম জামা পরেও আসিনি। আজ গাড়ি-বারান্দায় লাল মারুতি আছে। সিঁড়ি দিয়ে ওঠার সময় দেখলাম, মিশ্রির সঙ্গে কথা বলছে আকিদা।

শ্যামসুন্দরবাবু আমাদের দেখে ম্লান হাসলেন। আবার ঘড়ি দেখল আকিদা। পাশের ঘর থেকে আমাদের আওয়াজ পেয়ে অমিতবাবু এলেন এ ঘরে।

“ব্যাপার কী ?”

অমিতবাবুর গলায় ঠাট্টার সুরটা খট করে আমার কানে লাগল।

“তা, এগোলেন নাকি কিছু ভেবেটেবে ?”

“আজ কেমন আছ ভাই ?”

দুটো প্রশ্ন একসঙ্গে এল। আকিদা দ্বিতীয় প্রশ্নের উত্তরটাই আগে দিল, শ্যামসুন্দরবাবুর দিকে তাকিয়ে বলল, “ভাল।”

“তারপর ?” বেশ মেজাজ নিয়েই বললেন অমিতবাবু, “ভাঙা হাতটা পেলেন নাকি ?”

আকিদার জবাবটাও এল বুলেটের মতো, ছোট্ট করে বলল, “হ্যাঁ, এই তো, এই যে।”

তাকিয়ে দেখলাম ওর ডান হাতে মার্কারির ভাঙা অংশ, তাতে একটা ছোট্ট পার্স।

অমিতবাবুর অবস্থাটা যে ঠিক কেমন সেটা লিখে বোঝানো অসম্ভব। উনি প্রশ্নটা করে বেশ একটা কিস্তিমাতের ভাব নিয়ে বসতে যাচ্ছিলেন চেয়ারে, কিন্তু বসা আর হল না, দাঁড়িয়েই রইলেন। শ্যামসুন্দরবাবু উঠে দাঁড়ালেন চেয়ার ছেড়ে। ঘরের মধ্যে অদ্ভুত নৈঃশব্দ্য, বাবা-ছেলে দু’জনেই নির্বাক হয়ে দাঁড়িয়ে।

“চেনেন তো ?” আকিদার গলা থমথমে পরিবেশটাকে ভাঙার চেষ্টা করে যাচ্ছিল।

হারিয়ে যাওয়া জিনিস খুঁজে পাওয়ার অনাবিল আনন্দ দেখতে পাচ্ছিলাম শ্যামসুন্দরবাবুর চোখে-মুখে। অমিতবাবুর মুখে অবাক হওয়ার সঙ্গে মিশে আছে বোকা বনে যাওয়ার ভাব।

আকিদা মার্কারির মূর্তির দিকে এগিয়ে গেল। ভাঙা অংশটা দিব্যি বসে গেল মার্কারির হাতে।

“ফেভিকল দিয়ে চেষ্টা করে দেখতে পারেন,” বলল আকিদা, “চান্স আছে লেগে যাওয়ার।”

আমার মাথা ভোঁ ভোঁ করছে। ম্যাজিক হল নাকি ?

ঘরের নিস্তব্ধ ভাবটা কেটে গেছে। সকলে একসঙ্গে কথা বলছেন। শ্যামসুন্দরবাবু জিজ্ঞেস করছেন, “তুমি পেলে কী করে এটা ?” অমিতবাবু আস্ফালন করছেন, “হাতটা কে দিল আপনাকে ? বলুন নামটা, এখনি ধরব তাকে গিয়ে।”

আকিদা কিছু বলার আগেই সিঁড়ি দিয়ে কারও উঠে আসার শব্দ পাওয়া গেল। যিনি উপরে উঠছেন তাঁর যে বেশ অসুবিধে হচ্ছে উঠতে, এ বিষয়ে কোনও সন্দেহ নেই।

ভদ্রলোক ঘরে ঢুকতেই বুঝলাম, আমি ঠিকই আন্দাজ করেছি। যিনি ঘরে ঢুকলেন, তিনি বিশাল ভুঁড়িওয়ালা এক অবাঙালি, তাঁর মাথাজোড়া টাক এবং মুখে বিজয়ীর হাসি।

“দেখো আমিত, তুমনে বুলায়া ঔর হম চলে আয়ে— হা হা হা।”

হিন্দি গানের সুরের নকল করে বেসুরো একটা গলা— যাঁকে বলা তিনি হাসা তো দূরের কথা, কথা বলার অবস্থাতেও নেই। হাঁ করে তাকিয়ে আছেন আগন্তুকের দিকে।

বিস্ময়ের প্রথম ধাক্কাটা কাটিয়ে উঠে অমিতবাবু বললেন, “তুমি এখানে ?”

“কিউ ?” ভুঁরু উঁচিয়ে বললেন আগন্তুক, “তুমার নতুন সেক্রেটারি হামকো ফোন করকে বোলা কি তুমি আমার সাথে সাড়ে পাঁচ বাজে মিট কোরবে। ইসি লিয়ে হম আ গয়ে।”

“আমার নতুন সেক্রেটারি !” আকাশ থেকে পড়লেন অমিতবাবু।

“আমি বলছি,” গম্ভীর গলায় বলল আকিদা। ও এখনও মার্কারির মূর্তির পাশে দাঁড়িয়ে, চোখ শ্যামসুন্দরবাবুর দিকে।

তাঁকে বলল, “আপনি কি জানেন, রমেশ কারনানির সঙ্গে প্রোমোটিং-এর ব্যবসায় নেমেছেন অমিতবাবু ?”

“কই না তো। জানি না।”

আকিদা কিছু বলার আগেই খুব অবাক হয়ে রমেশ কারনানি জিজ্ঞেস করলেন, “তুমনে পিতাজিকো কুছ বতায়া নেহি ? তাজ্জব কী বাত।”

“আজ সকাল দশটা নাগাদ রমেশবাবুর অফিসে গিয়েছিলাম আমি। ওনার সঙ্গে আলাদা বসে ব্যাপারটা মিটিয়ে নিতে চেয়েছিলাম আমি। তা ছাড়া মোটিভটা না জানলে অঙ্কটা কিছুতেই মেলাতে পারছিলাম না।”

“মানে ? কী ভেবেছ তুমি ?” এক ধাক্কায় আপনি থেকে তুমিতে নেমে এলেন অমিতবাবু, “আমাকে অপরাধী বানাচ্ছ ? সাহস তো কম নয় তোমার ?”

অমিতবাবুকে অগ্রাহ্য করে বলে চলল আকিদা, “গিয়ে দেখি উনি আসেননি। তবে, রমেশজি অপেক্ষা করছেন ওঁর জন্য। সুযোগটাকে কাজে লাগালাম আমি। পরিচয় দিলাম অমিতবাবুর নতুন সেক্রেটারি হিসেবে, এবং জানতে পারলাম যে…”

“যে কী ?” শ্যামসুন্দরবাবুর গলা ব্যগ্র।

“রমেশজি আপনিই বলুন, অমিতবাবু কী বলেছিলেন আপনাকে ?”

“আমিত কহিয়েছিল কী যে, বাড়ি ভাঙার বেপারে উসকা লাস্ট অবস্টিকল, মানে বাধা—ইয়ানে কি উহার বাবাকে উ রাজি করিয়ে আনিয়েসে। হামি তো ফাইনাল টক করার জন্য আসিয়েছি। ফাদার কে ওয়াস্তে সহি করার কাগজ ভি আছে হমার কাছে।” গর্বের সঙ্গে শেষ করলেন রমেশ কারনানি। ঘরে সবাই চুপ।

“বাকিটা আমি বলি। অমিতবাবুর ব্যাবসা ভাল যাচ্ছিল না কিছুদিন ধরে।”

“ওর চিরকালই কোনও দিকে মন নেই,” আক্ষেপের সুর স্পষ্ট শ্যামসুন্দরবাবুর গলায়।

আবার শুরু করল আকিদা, “উনি নিজেই আমাকে বলেছিলেন যে ডাইভার্সিফাই করতে চান, তবে কোন ফিল্ডে, সেটা বলেননি। এত বড় বাড়িটা ভেঙে ফ্ল্যাট বানাতে পারলে দু’পয়সা আসত ঠিকই, কিন্তু বাদ সাধলেন ওঁর বাবা। তিনি কিছুতেই এ বাড়ি ছেড়ে যেতে রাজি হলেন না। অমিতবাবু জানতেন যে মার্কারির মূর্তির সঙ্গে বাড়িটার ভালমন্দের যোগ আছে বলে মনে করেন ওঁর বাবা। এই অ্যাকিলিস হিলেই তাই আঘাতটা করলেন। উনিশ তারিখ রাতে ক্লাব থেকে ফিরে জাগুয়ারের হ্যান্ডেল দিয়ে…”

“টোটাল কক অ্যান্ড বুল স্টোরি। আগাগোড়া মিথ্যে। প্রমাণ করতে পারবে কিছু ?” চেঁচিয়ে উঠলেন অমিতবাবু।

“আমাদের জন্য চা আনার নাম করে সেদিন আপনি কোথায় গিয়েছিলেন বলবেন কি ?” বরফের মতো ঠান্ডা আকিদার গলা। “বোধহয় জানতেন না যে, আমাদের উপস্থিতি আপনার কাছে এতটা পীড়াদায়ক হয়ে উঠবে, তাই না ? তাই নিজের ঘর থেকে জাগুয়ারের হ্যান্ডেলটা বার করে আর কোনও জায়গা না পেয়ে লুকিয়ে রাখলেন মারুতিতে, ভাবলেন আমার চোখে পড়বে না ? আসলে আপনার উদ্দেশ্য ছিল এক ঢিলে দুটো পাখি মারা, বাড়িটা ভাঙবেন আর গাড়িটাকে বিদায় করবেন। বেশ কয়েকদিন স্টার্ট না নিলেই গাড়িটা অকেজো হয়ে যাবে, তাই হ্যান্ডেলটা সরিয়ে রাখাই যথেষ্ট। কিন্তু…”

“আবার মিথ্যে বলছ তুমি। তোমাকে আমি…”

“মিশ্রিলাল,” আকিদা যে এত উঁচু গলায় কথা বলতে পারে, আমি জানতাম না। রমেশজিকেও দেখলাম আকিদার দিকে অবাক হয়ে তাকিয়ে রয়েছেন।

মাফলার জড়ানো মিশ্রিলাল এসে ঢুকল ঘরে।

“সেদিন অমিতবাবু আমাদের জন্য চা করতে বলেছিলেন তোমাকে ?” প্রশ্ন করল আকিদা।

“নেহি সাব, ম্যায়নে খুদ বনায়া,” জবাব দিল মিশ্রিলাল।

“আর উনিশ তারিখ রাতে তুমি কী শুনেছিলে বলবে আমাদের ?”

“হামি কুছু তোড়বার আওয়াজ শুনেছিলাম সাব। ফির ম্যায়নে দেখা কে বহুত দের তক ছোটবাবুর রুমমে বাত্তি জ্বলছিল।”

“কুড়ি তারিখে কমলা সময়মতো কাজে এসেছিল ?”

“জরুর সাব।”

“নির্দোষ কমলার ঘাড়ে দোষ চাপাতে চাইছিলেন আপনি।” আকিদা ঠান্ডা চোখে তাকিয়ে রয়েছে অমিতবাবুর দিকে।

থপ করে একটা আওয়াজ, রমেশ কারনানি বসে পড়েছেন।

“তুমি এসো মিশ্রিলাল।” মিশ্রি আর এক দফা সেলাম ঠুকে বেরিয়ে গেল ঘর ছেড়ে।

রমেশজির দিকে ফিরল আকিদা। নরম গলায় বলল, “আপনি কি বুঝতে পারছেন যে, এই বাড়িটা ভাঙলে মার্কেটে আপনার গুডউইল নষ্ট হবে ? আপনি কি সেটা চান ?”

একটা কথাতেই খচমচ করে উঠে দাঁড়ালেন রমেশ কারনানি।

“আরে নেহি, নেহি। এক মকানকে লিয়ে মার্কেটমে কৌন আপনা নাম ডুবায়গা ভাই ? আমি তোবে…”

“হ্যাঁ, আসুন।” গৃহকর্তারা কিছু বলবার মতো অবস্থায় ছিলেন না বলে আকিদাই বিদায় দিল রমেশ কারনানিকে।

“অমিত কোথায় রেখেছিল ওটা ?”বেশ খানিকক্ষণ চুপ করে থাকার পর মুখ খুললেন শ্যামসুন্দরবাবু।

“ইচ্ছে করলেই ওটা ফেলে দিতে পারতেন অমিতবাবু, তাতে অনেক ঝামেলা এড়ানো যেত। কিন্তু আপনার ছেলেও বিশ্বাস করেন আপনার মতো। বাড়িটার ভালমন্দের সঙ্গে মার্কারির মূর্তিটাকে জড়িয়ে ফেলেছিলেন উনি নিজেও। তাই, ভাঙা হাতটা না ফেলে ওসিরিসের মূর্তির মধ্যে ঢুকিয়ে রেখেছিলেন ওটা। ওসিরিস সম্পর্কিত প্রবাদ বলে, মৃত মানুষের মধ্যেও প্রাণসঞ্চার করতে পারেন এই দেবতা। আমার ধারণা, এই জমিতে নতুন বাড়ি তৈরি হওয়ার পর আবার মার্কারির হাত উনি নিজেই জোড়া লাগিয়ে দিতেন। উনি জানতেন, ওসিরিসের মূর্তিটা খোলা যায়।”

শ্যামসুন্দরবাবু যেন ঘুম থেকে উঠলেন, “আমিই বলেছিলাম। লন্ডন থেকে ওটা কেনার সময় মেমসাহেব দোকানদার আমায় দেখিয়েছিল, অমিতকে বলেছিলাম বটে, তবে আমার মনে ছিল না।”

“মারকিউরাস কিন্তু রোমানদের চোরের দেবতা। এটা জানলে বোধহয় অমিতবাবু এতটা ঝুঁকি নিতেন না।” আকিদার কথা মোটামুটি শেষ বলে মনে হল।

“তোমার যে এরকম অবনতি হবে, আমি ভাবিনি অমিত। ছিঃ !”

“বিশ্বাস করো বাবা, আমার মাথার ঠিক ছিল না।”

আমার হাতে আলতো টান মারল আকিদা, “চল, আর এখানে দাঁড়ানো ঠিক নয়।”

“উফ ! তুমি কেমন করে ধরলে বলো তো ?”

“বললেই বলবি ‘সিম্পল, এ তো আমিও পারতাম !”

“বলি তো বলব, তুমি বলোই না ?”

“মূর্তিগুলোর পাশে ধুলো পড়েছিল দেখেছিলি ? সেটার উপরে পড়া ছাপ দেখেই বোঝা যাচ্ছিল কেউ মার্কারি আর ওসিরিসের মূর্তি দুটো নিয়ে নাড়াচাড়া করেছে। মূর্তিগুলো দেখার সময় ওসিরিসের মূর্তিটা তুলেছিলাম একবার। তখনই লক্ষ করেছিলাম, ওই সাইজের কাঠের মূর্তির তুলনায় ওটা বেশ ভারী।”

“অমিতবাবুর দিকে তীরটা ঘোরালে কখন ?”

“প্রথম সন্দেহটা হয়েছিল ট্যারট্‌সের বইটা দেখে।”

“ট্যারট্‌স কী ?”

“তাসের তুকতাক। ওনার ঘরে একটা বই দেখিসনি তাসের ?”

“হ্যাঁ, ছিল তো টিভির পাশে।”

“যার ঘরে অন্য কোনও বই নেই, তার ঘরে যদি তাসের ম্যাজিকের বই থাকে, সন্দেহ হওয়া স্বাভাবিক। তারপর মিশ্রির সঙ্গে কথা বলেই ব্যাপারটা আরও পরিষ্কার হল।”

“ভাঙা অংশটা পেলে কেমন করে ?”

“অভিনয়টা খারাপ করি না তা হলে ? কি বলিস ?” কয়েক সেকেন্ড লাগল বুঝতে।

“তার মানে সেদিন তুমি অসুস্থ হওনি ?”

“আদৌ না। তোরা ঘর থেকে বেরোনো মাত্রই ওসিরিসের মূর্তির প্যাঁচ খুলে ভাঙা অংশটা পকেটে পুরে ফেলি। আসল কাজটা তো অমিতবাবুই করে রেখেছিলেন। না হলে কি আর সহজে খুলত অত পুরনো প্যাঁচ ? গতকালই গোটা ব্যাপারটা মিটে যেত বুঝলি ? আমি চেয়েছিলাম ওঁকে জেরা করেই সব কিছু বার করতে, তাই অফিসে গিয়েছিলাম। সেখানে রমেশ কারনানিকে পেয়ে যাওয়ায় আরও অনেকগুলো জট খুলে গেল।”

“আচ্ছা, উনি তা হলে নিজেই তোমাকে ডেকে পাঠালেন কেন ?”

“বাবাকে তো দেখাতে হবে যে ছেলে কিছু করছে। তা ছাড়া ফাঁপা সৌজন্যের একটা দাম আছে তো ?”

ভেবে দেখলাম যে, সত্যিই পুরো পারসপেক্টিভ অনুসারে সাজাতে পারিনি। একটা কথা ভেবে মনটা খচখচ করছিল। দোনামনা করে জিজ্ঞেস করেই ফেললাম।

“আচ্ছা, তোমাকে তো শ্যামসুন্দরবাবু কিছু দিলেনটিলেন না ?”

“মানে ?”

“মানে রিওয়ার্ড টিওয়ার্ড আর কী ?”

খুব নিচু গলায় আকিদা বলল, “সব সময় মেটিরিয়াল রিওয়ার্ড দিয়ে কিছু হয় না রে। আসল ব্যাপারটা হল মনের শান্তি। বড়হ,’ তারপর বুঝবি।”

বালিগঞ্জ প্লেস ইস্টের উপর দিয়ে যখন যাই, বেশ লাগে। পাশের দুটো বাড়ি ভেঙে মাল্টিস্টোরিড হচ্ছে। কিন্ত শ্যামসুন্দরবাবুর বাড়িটা আজও একইরকম আছে।

২০ এপ্রিল ২০০৩

অলংকরণ: দেবাশিস দেব

heading1 = মধুরা নিরুদ্দেশ – সর্বাণী বন্দ্যোপাধ্যায়

মধুরা নিরুদ্দেশ – সর্বাণী বন্দ্যোপাধ্যায়

মধুরা মিত্র, নবম শ্রেণি, বিদ্যাসুন্দরী হাই স্কুল, হুগলি। কম্পিউটারে তৈরি করা কাগজটা ব্যাগ থেকে বার করে উলটেপালটে দেখছিলেন মায়াদি। এটা তা হলে মধুরার ব্যাগ। নাম, স্কুলের ঠিকানা সেই কথাই বলছে। ব্যাগ দিতে আসা ছেলেটিকে চেয়ারে বসিয়ে রেখে মধুরার বাড়িতে ফোন করলেন তিনি।

স্কুলে এখন টেন, টুয়েলভের টেস্ট চলছে। সাড়ে চারটের পরে তাঁরা কয়েকজন খাতা গুছিয়ে ঘরে তালা দিয়ে বেরোবার ব্যবস্থা করছিলেন। আর একটু পরে এলেই ছেলেটি তাঁদের পেত না। তাঁরাও ছেলেটিকে ধরতে পারতেন না।

ব্যাগটা কোথায় পেলে ? পুরনো প্রশ্নটাই আবার করছিলেন প্রতিমাদি, চুল উসকোখুসকো জামায় তালি লাগানো নেহাতই সাধারণ চেহারার ছেলেটি চায়ের দোকানে কাজ করে। বারবার নানারকম জেরার উত্তর দিতে দিতে হাঁফিয়ে উঠছিল।

“নদীর ধারে যে ডাস্টবিনটা আছে, আমাদের দোকানের সব ময়লা তো ওখানেই ফেলতে যাই। ওটার পাশে দেখি দু’-একটা কুকুর ব্যাগটা নিয়ে টানাটানি করছে। ভিতরে টিফিন কৌটোয় খাবার ছিল, গন্ধ পেয়েছে মনে হয়। ঢিল মেরে কুকুর দুটোকে তাড়িয়ে দিলাম। তারপর আপনাদের স্কুলের নাম দেখে এখানে নিয়ে এসেছি।”

“তুমি পড়তে পারো ?”

মাথা চুলকোয় ছেলেটা। “নাইন অবধি পড়েছি। তারপর বাবা মরে গেল। মা, ভাইবোনেরা সব না খেয়ে থাকবে…। তা দু’বছর হল কাজে লেগেছি। এবার আমি যাই, ব্যাগটা আপনাদের দিয়ে, দোকানের বাজার করতে হবে।”

“এক্ষুনি তো যাওয়া চলবে না।” গম্ভীর গলায় কথাগুলো বলতে বলতে ঘরে ঢোকেন স্কুলের সেক্রেটারি নীলমাধব রায়। মধুরার পাড়ার লোক। ছেলেটির দিকে স্থির চোখে তাকিয়ে বলেন, “এই মেয়েটি হারিয়ে গেছে দু’দিন হল। ওর সম্বন্ধে খবর পেলেই থানায় জানানো হচ্ছে। থানা থেকে বড়বাবু মধুরার বাবাকে নিয়ে এলেন বলে।”

রোদে পুড়ে ছেলেটার মুখ শুকিয়ে গিয়েছে। “আমি তো কিছু জানি না। শুধু ব্যাগটা পেয়ে নামটা দেখে…।”

“জানো না যে, তাই ওদের বলবে। ভয়ের কিছু নেই। আমরা তো আছি।”

নীলমাধববাবুর কথা শেষ হলে নিরুপায় ভঙ্গিতে বেচারি চেয়ারে হেলান দেয়। ঘরের অন্য মানুষগুলো চুপচাপ বসে আছে। গত দু’দিন মধুরা নিরুদ্দেশ। ঝড় বয়ে যাচ্ছে স্কুলের উপর দিয়ে। স্কুলে টেস্ট চলছে। টেন, টুয়েলভের এটাই শেষ পরীক্ষা। দুটো হাফে পরীক্ষার মাঝে, টিফিন ব্রেকের সময় নাইন আর এইটকে ছুটি দেওয়া হয়েছিল। ছুটিটা আগের দিনই নোটিস করা হয়। হাফ-ইয়ারলি, গার্জেন-টিচার মিটিং, অনেকগুলো ঘর লাগবে। মেয়েরা যেমন যায় তেমনই চলে গিয়েছে। চারটের পরে মধুরার গার্জেন এসে হাজির। দুটোর সময় মধুরা বাড়ি না গিয়ে গেল কোথায় ? বেশ বুদ্ধিমতী ঠান্ডা স্বভাবের মেয়ে। এদিক-ওদিক আড্ডা মারবে না যে দেরি হলেও নিশ্চিন্ত থাকা যাবে। তবু মায়াদি বলেছিলেন, একটু দেখুন, হয়তো কোনও বন্ধুর বাড়ি গিয়েছে।

না, পাওয়া গেল না কোথাও। হাসপাতাল, নার্সিংহোম সব জায়গায় খোঁজ করা হয়েছে। গেল কোথায় ? জলজ্যান্ত মেয়েটা। উবে যেতে পারে না। যদি বা একটা খবর এল, কাজের কাজ কিছু হবে বলে মনে হচ্ছে না। স্কুলের মাঠে স্কুটারের আওয়াজ। বড়বাবুকে নিয়ে মধুরার বাবা এসেছেন, টিচারদের ফাঁকা কমনরুমে সবাইকে বসান বড়দি, ছেলেটাকে মেন্টাল সাপোর্ট দিতে হবে, মনে মনে ভাবেন তিনি, ভাল কাজ করতে এসে থানায় গেলে ওর ভবিষ্যৎ ঝরঝরে। সেটা তো তিনি হতে দিতে পারেন না। বড়বাবু ঢোকেন, সঙ্গে মধুরার বাবা, আধময়লা জামাকাপড় মুখে ভরতি দাড়ি, হতেই পারে, পুরো আড়াই দিন মেয়েটার খোঁজ নেই।

বড়বাবু চেয়ারে বসা ছেলেটির মুখোমুখি আর একটা চেয়ারে চেপে বসেন। তরপর ছেলেটাকে ফের সেই পুরনো প্রশ্ন করেন। “আচ্ছা এবার বল তো, ব্যাগটা ঠিক কোথায় পেলি ?”

একটা ঝকঝকে ঘরের ধবধবে বিছানায় শুয়ে আছে মধুরা। না শুয়ে বইও পড়তে পারত। ঘরে তাকভরতি অনেক বই। টিভি নেই। এই একটা ব্যাপারই ওকে হতাশ করেছে। বাইরের পৃথিবীর কোনও খবরই পাওয়া যাবে না। কোনও কিছু যে থাকবে না তা জানাই আছে। চোখ রগড়ে আবার চারদিকে তাকায় মধুরা, অন্য বিছানাগুলোতে তিনটি অচেনা মেয়ে অঘোরে ঘুমোচ্ছে। ওরাও কি ওর সঙ্গেই এসেছে ?

ঘরের লাগোয়া বাথরুমে যাবে বলে উঠে দাঁড়ায়। মাথাটা হঠাৎ টলে যায়। ওকে কি ঘুমের ওষুধ খাওয়ানো হয়েছিল ? তাই হবে। না হলে শুধু শুধু এত মাথা টলবে কেন ? সম্ভবত চারপাশের মেয়েগুলোকেও ওষুধ দেওয়া হয়েছে। এতটুকু নড়াচড়া নেই।

বাথরুমে গিয়ে মুখেচোখে বেশ করে জলের ঝাপটা দেয়। ঘুম অনেকটাই কেটেছে। ঘুমের ঠিক আগের অবস্থাটা কিছুতেই খেয়ালে আসছে না। এই ঘরটাও একেবারে নতুন ওর কাছে। তা হলে কি ঘুমন্ত অবস্থাতেই এখানে এসেছে ?

না, তা তো নয়। পরিষ্কার মনে আছে টিফিনে ছুটি হয়ে যেতে স্কুল থেকে বেরিয়েছিল। স্কুলের সামনের ‘ছাত্রবন্ধু’ দোকান থেকে খাতা কিনেছে। পেনের রিফিল পালটেছে। দোকানে ভিড় ছিল। পনেরো মিনিট বাদে বেরিয়ে দেখে রাস্তা প্রায় ফাঁকা। গেটের সামনে দারোয়ানজি দাঁড়িয়ে। আর কেউ নেই কোথাও।

স্কুল থেকে বাড়ির হাঁটা দূরত্ব মিনিট কুড়ির। একা থাকলে অন্যদিন রিকশায় যায়। শীতকাল তাই হাঁটার ইচ্ছা হয়েছিল। জি. টি রোড-এর পাশের ফুটপাতে কাচের কাপডিশ, ফুল, রঙিন ফিতে, ক্লিপের দোকানগুলো তখন বন্ধ। প্রায় দুটো বাজে। রিকশাওয়ালারা এই সময় খেতে যায়।

গাড়িটা খুব আস্তে এসেছিল। কোনওরকম আওয়াজ ওর কানে যায়নি, অথবা ও-ই অন্যমনস্ক ছিল। গাড়ি পাশে দাঁড় করিয়ে বিনোদবিহারী লেনে কীভাবে যাবেন জিজ্ঞেস করছিলেন এক ভদ্রলোক। তারপর ঝপ করে মুখে কিছু একটা চাপা পড়ে, পরের ঘটনা আর মনে নেই।

দুইয়ে দুইয়ে চার করলে বাকিটা সহজেই অনুমান করা যায়। এই ধপধপে বিছানা আর মোটরগাড়ির মধ্যের ফাঁকটার কোনও স্মৃতি ওর নেই। তবে নিশ্চয়ই ও অজ্ঞান ছিল। না হলে যারা ওকে নিয়ে এসেছে এত সহজে তারা ছাড়া পেত না। ক্যারাটেতে স্কুলেই হলুদ বেল্ট পেয়েছিল। তারপরে ও ভরতি হয়ে শিখেছে। খুব একটা খারাপ ছাত্রী ছিল না। কিছুক্ষণ অন্তত যুঝতে পারত।

ওসব আপাতত মাথা থেকে ঝেড়ে ফেলে দিল মধুরা। চারপাশে যারা শুয়ে আছে সবাই ওরই বয়সি। ওরা না জাগা অবধি অন্য ব্যাপারগুলো দেখা যাক। দরজাটা ভাল করে টেনে দেখল বন্ধ আছে। জানলাগুলো ভিতরের দিকে, টানা বারান্দার দেওয়াল, দেখা যায় পরদা সরালে। বাইরের দিকে কোনও জানলা নেই, বাথরুমের জানলার গ্রিল অনেক উঁচুতে। পালানোর কোনও সুযোগ নেই। বিছানায় বসে বসে ভাবছিল কী করা যায়। ঠিক সেই সময়েই দরজার চাবি খোলার আওয়াজ পাওয়া গেল। আর ও ঝপ করে বিছানায় গড়িয়ে দিল শরীর, একটা হাত চোখের উপর আড়াআড়ি রাখা, দেখলে মনে হবে অঘোরে ঘুমোচ্ছে বুঝি।

ঘরে ঢুকেছে দু’জন। দু’জনেই পুরুষমানুষ। গলার আওয়াজ শুনতে শুনতেই মধুরার মনে হল অন্য বিছানাগুলোর দিকে ওরা এগিয়েছে। হাতের আড়াল থেকে ওদের অনায়াসে দেখা যায়।

একজনের লম্বা পেটা চেহারা, চুল বা চেহারার গড়ন দেখে মনে হয় বয়স ত্রিশ ছাড়ায়নি। আর একজন পঞ্চাশ বা ষাটের কোঠায়। বেশ ভারিক্কি গলার আওয়াজ। কমবয়সি লোকটা ওর কথা মন দিয়ে শুনছে। মনে হয় ও-ই সবকিছু ঠিক করে থাকে। নিজেদের মধ্যে কথা বলছিল ওরা।

“ব্যবস্থা হয়ে গেছে ?”

“চলছে। টিকিট কাটা হয়েছে।”

“নামগুলো ঠিকঠাক ?”

“হ্যাঁ। ও নিয়ে আপনাকে ভাবতে হবে না।”

“বাঃ। এরই মধ্যে ভুলে গেলে গতবছর তো ওই নিয়েই কেলেঙ্কারি হল। পাশপোর্ট রেডি ?”

“না। ওটার ব্যাপারে কথা হয়েছে। টাকাও দিয়েছি ঠিক জায়গায়, মনে হয়, হয়ে যাবে।”

“মনে হয় মানে ? হতেই হবে।”

“অন্যদিকগুলোর খবর রাখেন ? পুলিশ তোলপাড় করছে, বাজার বেশ গরম। আজকের বেশিরভাগ কাগজই কভার করেছে, এ-সময়ে ঠিকমতো গা-ঢাকা না দিতে পারলে…।”

“কী হবে ? আর তো ক’টা দিন। অপারেশন সাকসেসফুল হলে এখানে আর ফিরছি না।”

চোখ বন্ধ অবস্থাতেই মধুরা বুঝতে পারল লোকদুটো ঝুঁকে তাকে দেখছে। যতদূর সম্ভব স্থির হয়ে পড়ে রইল সে। খুব ভয় করছিল, ভেতরের উত্তেজনা না বাইরে বেরিয়ে আসে।

ওরা চলে যাওয়ার পরও বেশ খানিকক্ষণ চুপচাপ চোখ বুজেই শুয়ে ছিল সে। দরজা লক হয়ে যাওয়ার পর সেই ঘরে শুধু ঘড়ির টিকটিক। মনটা খুব খারাপ লাগছিল। মা’র মুখ, বাবার মুখ মনে পড়ছিল। প্রতিদিন দাদির কাছেই শোয়, সেদিনও দাদি বলেছিলেন, শোনো দিদিভাই, বড় হচ্ছ। রাস্তাঘাটে সাবধানে চলাফেরা করবে। কতরকম দুষ্টু লোকজন থাকে।

দাদির কথায় খুব হেসেছিল। তুমি এমন বলো-না। আমি যেন ছোট বাচ্চা, কেউ তুলে নিয়ে চলে যাবে, অবশেষে দাদির কথাই সত্যি হল।

চোখ বুজে থাকতে থাকতেই একটু অন্যমনস্ক হয়ে গেছিল। চটকা ভেঙে গেল দরজার আওয়াজে। টয়লেটের দরজা খুলছে একটি মেয়ে। আর একটি মেয়েও ওই আওয়াজে বিছানার উপর উঠে বসেছে। শুধু অঘোরে ঘুমোচ্ছে একজন। ওর ডোজটা হয়তো বেশি হয়ে গিয়েছে।

মধুরা চোখ খুলতেই ওদের সঙ্গে চোখাচোখি, মুখে কোনও কথা না বলেই বাকি দু’জন এসে চুপচাপ বসে গেল ওর বিছানায়। মধুরার মনে হল প্রবলেমটা তাকেই সলভ করতে হবে। ওরা খুব নার্ভাস প্রকৃতির। ফরসা মেয়েটি কথা শুরু করে। “আমার নাম মৌসুমী, নৈহাটিতে থাকি।” ঘুমিয়ে থাকা মেয়েটিকে দেখিয়ে ও বলে, “ওকে বোধহয় সবার শেষে এনেছে। এখনও ঘুম ভাঙেনি।” অন্য মেয়েটির বিষন্ন ভাব মুখেচোখে ফুটে উঠেছে। কোনওরকমে উচ্চারণ করে, “আমি শতরূপা। শ্রীরামপুরের মাহেশের কাছে আমার বাড়ি।”

মধুরার দিকে দু’জনেই তাকিয়ে, ও হাসে। “আমি মধুরা, হুগলির…।”

আর কোনও কথা শুরু করার আগেই দরজার চাবি খোলার শব্দ। ঘরে ঢুকেছে একজন আধবুড়ো লোক, তার হাতে একটা বড় ট্রেতে ধোঁয়া ওঠা খাবার, চাউমিন আর চিলি চিকেন।

মৌসুমীদের মুখ শুকনো, খাবে কি খাবে না ভাবছে। মধুরাই প্রথম হাত বাড়াল। ওকে দেখেই কথা না বাড়িয়ে খাওয়া শুরু করল ওরা। খাওয়া শেষ হলে লোকটা ফাঁকা প্লেট নিয়ে চলে গেল। দরজা বাইরে থেকেই লক হল আবার। আশ্চর্য ! আর-একজন তখনও জাগেনি।

মোটামুটি আলোচনায় বোঝা গেল ওদের তিনজনকেই প্রায় একই পদ্ধতিতে ধরা হয়েছে। মধুরা ছাড়া এরা কেউই জানে না এদের উদ্দেশ্য কী। সবটা খুলে বললে আরও ঘাবড়ে যাবে, তাই ওদের সম্ভাব্য বিদেশযাত্রার ব্যাপারটা বেমালুম চেপে গেল মধুরা। কিছুক্ষণ বাদেই ওই মেয়েটিরও ঘুম ভাঙল।

ঘুমন্ত মেয়েটি উঠে বসতেই আবার খাবার এল। মধুরা এবার নিশ্চিন্ত হল, এ ঘরে কোথাও ক্যামেরা লাগানো আছে ? অন্য ঘরে বসে ওদের গতিবিধি সবই জেনে নিচ্ছে ওরা। দরজা লক হতেই সবার অনুমতি নিয়ে আলো নিভিয়ে দিল ও। তবে সে আর কতক্ষণ। দিনের আলো ফুটলে তো আর কোনও কিছুই আড়াল করা যাবে না।

নতুন মেয়েটির নাম মৌ। এসেছে উত্তরপাড়া থেকে। সবাইকে ফিসফিস করে একটা কথাই বলল মধুরা, “তোমরা বুঝেছ নিশ্চয়ই আমরা ভয়ংকর বিপদে পড়েছি। তবে ওই গানটা মনে আছে তো ? বিপদে আমি না যেন করি ভয়।”

মধুরাদের ছবি বড় বড় করে ছাপা হয়েছে কাগজে। একই দিনে কাছাকাছি চারটি শহরের স্কুলপড়ুয়া চারজন মেয়ে নিখোঁজ। এ তো আর ভোজবাজি নয়। প্রচুর বকুনি খেয়ে পুলিশের তৎপরতা বেড়েছে, তবু সুরাহা কিছুই হচ্ছে না।

এসব খবর মধুরারা জানে না। ওদের এক সপ্তাহের বন্দিজীবনে নতুন কোনও ঘটনা ঘটেনি। সেই একই ঘরে আছে। হঠাৎ ওদের তৎপরতা বেড়ে গেল। নতুন নতুন লোক ঘরে আসছে-যাচ্ছে। মধুরা বুঝল, এবার যাওয়ার দিন ঘনিয়ে আসছে।

এতদিন খাওয়ার শোওয়ার কোনও অস্বাচ্ছন্দ্য রাখেনি ওরা। এমনকী পরার জন্যও দু’সেট জামাকাপড় দিয়েছে। চুল আঁচড়াবার আয়না-চিরুনি, গায়ে মাখার সাবান, পাউডার, দাঁত মাজার পেস্ট-ব্রাশ, একদম হোটেলের ব্যবস্থা।

আগে খেতে দেবার লোকটি ছাড়া নিয়মিত ঘরে আর কেউ আসছিল না। ও-ই ছাড়া জামাকাপড় নিয়ে যেত। সেদিন রাতে অন্য একজন এসে তাদের লাইন করে দাঁড় করিয়ে হাইট মেপে নিল। মনে হয় বিশেষ কিছু পোশাকআশাক তৈরি হবে। যাবার সময় বলে গেল কোনও কারণেই ঘরের আলো নেভাবে না। ঘরের কোথায় যে টিভির ক্যামেরা লাগানো আছে, মধুরা আবিষ্কার করে উঠতে পারেনি। যদিও নিশ্চিতভাবেই বুঝেছে শুধু ছবি নয় ওদের কথাবার্তাও যাতে পৌঁছে যায় সে ব্যবস্থা আছে।

আলো নেভানোর উপায় নেই। ফলে সাধারণ গল্পগুজব ছাড়া কোনও কথাই হচ্ছে না। পালাবার প্ল্যানিং বন্ধ।

মধুরা ভাবছিল যা করার তা পথেই করতে হবে। ভয় পেলে চলবে না।

গাড়ির মধ্যে বসেছিল ওরা। সিস্টার রোজি, সিস্টার মেরি, সিস্টার লারা আর সিস্টার রীনা, ওদের সঙ্গে আরও একজন ফাদার আর সিস্টার আছেন। বেরোবার আগে প্রথমদিনের চোখ বুজে থাকা অবস্থায় দেখা ভদ্রলোক এসেছিলেন ওদের ঘরে। উনি বলেছিলেন খুব সংক্ষেপে তবে তার কথা বুঝতে ওদের একটুও অসুবিধে হয়নি।

“শোনো মেয়েরা, এক্ষুনি একজন মেকআপম্যান আসবেন। তিনি তোমাদের পোশাক পরতে সাহায্য করবেন। তোমাদের হাবভাব যেন নর্মাল থাকে। সঙ্গে আরও দু’জন যাচ্ছেন। তা ছাড়াও সামনে পেছনে আমাদের পাহারা আছেই। এতটুকু এদিক-ওদিক দেখলে গুলি ছুড়তে দেরি হবে না। কথাটা বুঝতে পারছ নিশ্চয়ই।”

ওরা ঘাড় নেড়েছিল। “গন্তব্যে পৌঁছে দেওয়ার পর আমাদের ছুটি। তার আগে সারা রাস্তা তোমরা মুখ বন্ধ রাখবে।”

“আমরা কোথায় যাচ্ছি।” জিজ্ঞেস করেছিল মৌ। মেয়েটার বয়স বেশি নয়, সেভেনে পড়ে। “আমি জানি না,” ভদ্রলোক যথারীতি গম্ভীর।

দু’দিন ধরেই মেয়েটা মুষড়ে আছে, কিছুই খাচ্ছে না। এবার চিৎকার করে ছুটে গেল ভদ্রলোকের দিকে। ওঁর জামা চেপে ধরেছে। “দয়া করে আমাদের ছেড়ে দিন। প্লিজ, একটু দয়া করুন। আমরা কাউকে কিছু বলব না।”

মৌসুমী আর শতরূপা মুখে হাত চাপা দিয়ে কাঁদছে। খালি মধুরার চোখ রাগে জ্বলছে। ভাবছিল ক্যারাটের এক প্যাঁচে শয়তানটাকে শায়েস্তা করা যায়, কিন্তু লাভ কী তাতে ?

ভদ্রলোক কিছু না বলে মৌয়ের হাত থেকে জামা ছাড়িয়ে ঘর থেকে বেরিয়ে গেলেন। দরজা আবার বন্ধ হয়ে গেল।

দেওয়ালে নখের আঁচড় কেটে দিনের হিসাব রাখছিল মধুরা, জ্ঞান আসার পর, দিনদশেক কেটেছে। ওরা ওদের গন্তব্যে চলেছে।

যাওয়ার ঠিক আগেই প্রতিদিনের মতো দুধের গ্লাসের ট্রে নিয়ে এসেছিল বুড়ো মতন লোকটা, তখন ওদের সিস্টারের পোশাকে সাজিয়ে দেওয়া হয়েছে। বুড়ো কোনওদিন কথা বলে না। কেন যে হঠাৎ বলে উঠল, “দুধ আর বিস্কুট খেয়ে নিন। অনেক দূর যেতে হবে।”

কী মনে হতে দুধের গ্লাস হাতে বিষম লাগার ভান করে বাথরুমে ঢুকে পুরো দুধটাই বেসিনে ফেলে দিয়েছিল ও। তারপর বেসিন থেকে জল নিয়ে চুমুক দিয়ে খাওয়ার ভান করেছে।

গাড়িতে যেতে যেতে দেখছিল শতরূপা, মৌ, মৌসুমী সবাই ঘুমিয়ে পড়েছে। অথচ ওর চোখে ঘুম নেই। মিছিমিছি চোখ বুজে বসে ছিল, এরকম উদ্বিগ্ন অবস্থায় ওদেরও ঘুমনোর কথা নয়। নিশ্চয়ই ওষুধের রি-অ্যাকশান।

রাস্তায় গাড়িটা একবার থেমে গেল। ফাদার ড্রাইভারকে বললেন, “এনি প্রবলেম ?”

“হ্যাঁ দেখছি।” ড্রাইভার নামল গাড়ি থেকে।

মধুরা চোখ খোলেনি, এমনকী যখন গাড়ি ঠেলার জন্য অনেক লোকজন হাজির হল তখনও চুপচাপ ছিল। ফাঁকা রাস্তায় সুযোগ নেওয়াটা ওর যুক্তিযুক্ত মনে হয়নি।

এয়ারপোর্টে রিপোটিং-এর পর থতমত খেয়ে গেল ওরা সকলেই। ভয় পেলেও কাঁদা চলবে না। মৌয়ের মুখ থমথম করছে, বেশ বোঝা যায় কোনওরকমে কান্না আটকাচ্ছে। চারপাশে সুসজ্জিত মানুষের ভিড়। আধুনিক সব যন্ত্রপাতি। লাউঞ্জের সোফায় বসে সবদিকেই নজর যাচ্ছিল ওর। যদিও শতরূপাদের ঝিমুনির সঙ্গে তাল রেখে মধুরা নিজেও ঢুলছে, তবু নজর এড়ায়নি সোফার আশপাশে বেশ কিছু মানুষ হাতে কাগজ বা ম্যাগাজিন নিয়ে ওদের দিকেই তাকিয়ে আছে।

এখানেও ক্যারাটের প্যাঁচ চলবে না। বুঝেছিল ও। এরা বেশ সংগঠিত। কোথাও কোনও ফাঁক নেই। তবু কেন জানি না মধুরার মনে হল ওকে কিছুতেই ওরা নিয়ে যেতে পারবে না। পাশেই ফাদার। কিছু দূরেই শতরূপার পাশে বসে আছেন সিস্টার। বোর্ডিং কার্ড চেক হয়ে গিয়েছে। মালপত্র ওজন হচ্ছে। রানওয়ে অবধি বাস যাবে। বাসে ওঠার ডাক এখনও আসেনি। ঢুলতে ঢুলতেই ভাবছিল মধুরা এবার আকাশে উড়বে। বাবা, মা বা আর কেউ ওদের সন্ধান পাবে না।

বাসে ওঠার আগে মেটাল ডিটেকটারের মধ্যে দিয়ে যেতে হল ওদের সবাইকে। মধুরা লক্ষ করল ফাদার, সিস্টার দু’জনেই অবলীলাক্রমে গলে গেলেন। তার মানে কাছে কোনও রিভলভার বা ছোরাছুরি নেই। শতরূপা, মৌ, মৌসুমী, মধুরা চলেছে লাইন করে। সামনে ফাদার পেছনে সিস্টার, মধুরা ফাঁক খুঁজছে, দেখছে এদিক-ওদিক। সবাই এগিয়ে যেতে ব্যস্ত। সিস্টার এসে নিঃশব্দে পাশ ঘেঁষে দাঁড়ালেন।

এইবার ও বুঝতে পারল, ওর দিকে বিশেষ দৃষ্টি রেখেছেন ওঁরা। প্লেনে পাশাপাশি সিট সবার। সবগুলো টিকিটই ফাদারের হাতে। তিনজনের বসার ব্যবস্থা। ফাদারের পাশে শতরূপা, মৌ। পরের সারিতে সিস্টার, ও আর মৌসুমী। এ ছাড়া প্লেনের ভেতর ওদের আর কোনও লোকজন আছে কি না ঠিক বোঝা যাচ্ছে না।

বিরাট গর্জন করে চাকা গড়াতে শুরু করল। প্লেন এবার ছুটছে। দূরের ঘরবাড়ি ঝাপসা হয়ে যাচ্ছে। প্লেন উড়তে শুরু করতেই খুব গা গুলিয়ে উঠল মধুরার। একহাতে মুখ চেপে টয়লেটের দিকে ছুটল। পিছনে সিস্টার। বাথরুমে ঢোকার আগেই এয়ার হোস্টেস এসে গিয়েছেন। যত্ন করে ওকে ধরে ঢুকিয়ে দিতে দিতে সিস্টারকে ফিরে যেতে বললেন উনি।

বম্বে এয়ারপোর্টে নামার পর মুখ বুজে চলছিল ওরা চারজন। কেবল উত্তেজনায় ফুটছিল মধুরা। এখান থেকেই আসল উড়ান শুরু হবে ওদের। এতগুলো দিন কেটে গেল। শেষপর্যন্ত মুক্তি ঘটল না।

গেটের মুখেই এবারও গাড়ি তৈরি। মৌসুমী ফিসফিস করে বলল মধুরাকে, “তোমার উপর ভরসা ছিল।” জবাবে ঠোঁট উলটে নিরুপায়ের ভঙ্গি করে ও।

বড় বড় বাড়িগুলোর পাশ দিয়ে গাড়ি চলছে। হাঁ করে শহর দেখার কথা। চওড়া রাস্তা, বিশাল বিশাল বিজ্ঞাপনের হোর্ডিং। কিন্তু গাড়ির মধ্যে নকল সিস্টারেরা মুখ নিচু করে বসে আছে। চারপাশে দেখার কোনও উৎসাহই নেই।

গাড়িটা সাদা একটা দোতলা বাড়ির কম্পাউন্ডে ঢুকল। সামনে সুন্দর বাগান। নুড়ি পাথরের পথ। গাড়ি থেকে নেমে মৌয়ের হাত ধরে এগোচ্ছেন ফাদার। দারোয়ান পেছনের গেট বন্ধ করতে যাবে, হঠাৎ হুড়মুড় করে হর্ন বাজিয়ে চারটে জিপ ঢুকে পড়ল ভেতরে। জিপগুলো থেকে বেশ কিছু পুলিশ নেমেই ঘিরে ফেলল ওদের। ফাদার চট করে সরে যাবার চেষ্টা করতেই ক্যারাটের প্যাঁচে ওকে ধরাশায়ী করল মধুরা।

কিছুক্ষণ বাদে পুলিশের জিপে বাড়ি ফিরছিল ওরা। হাসি হাসি মুখে মৌসুমী জিজ্ঞেস করে মধুরাকে, “বমিটা তা হলে তোমার সত্যি সত্যি পায়নি।”

মধুরাও হাসে। “একেবারে পায়নি তা নয় তবে একটু পাওয়াটাকে বাড়াবাড়ির পর্যায়ে নিয়ে যাওয়াটাই নাটক। বাথরুমের কাছে এয়ারহোস্টেসের দাঁড়িয়ে থাকাটা আগেই লক্ষ করেছিলাম, একটা চান্স নিয়ে নিলাম। ভদ্রমহিলা বুদ্ধিমতী, সবকিছু সুন্দর ম্যানেজ করেছেন।”

সামনে বসে থাকা পুলিশ অফিসার এবার ঘাড় ঘুরিয়ে হাসেন। “কে বেশি বুদ্ধিমতী, তা নিয়ে তর্ক করছি না। তবে এ বছরের সাহসিকতার প্রেসিডেন্ট মেডেলের জন্য পশ্চিমবঙ্গ থেকে তোমার নামটাই নমিনেশান পাবে।”

২ জুলাই ২০০৩

অলংকরণ: ওঙ্কারনাথ ভট্টাচার্য

heading1 = আর-একটু হলে – সুকান্ত গঙ্গোপাধ্যায়

আর-একটু হলে – সুকান্ত গঙ্গোপাধ্যায়

ভোর ছ’টা। উদয়পুর বাসগুমটির সামনে বাবলুর চায়ের দোকান এখন জমজমাট। বাসের ড্রাইভার, কন্ডাক্টর, হেলপার এই সময়টা বাবলুর দোকানে চা খেয়ে, একটু আড্ডা মেরে যে-যার গাড়িতে ওঠে।

এই ভিড়টার মধ্যে আজ একজন নতুন লোক। বেঞ্চের কোনায় চুপটি করে বসে আছে। গালে খোঁচা খোঁচা দাড়ি, পরনে লুঙ্গি, সাতপুরনো কোঁচকানো জামা, মাথায় গামছা বাঁধা। চা করতে করতে বাবলু আড়চোখে তাকায় লোকটার দিকে, কেমন যেন চেনা চেনা ঠেকছে। আগে কোথাও দেখেছে কি? সন্দেহ নিরসনে লোকটার উদ্দেশে বাবলু বলে ওঠে, “ও কত্তা, চায়ের সঙ্গে বিস্কুট লাগবে তো, কী বিস্কুট দেব?”

“আপনার যেমন ইচ্ছে একটা দিয়েন।” নিরুত্তাপভাবে বলল লোকটা। কথার ধরন, চেহারা দেখে বোঝা যাচ্ছে, গ্রামের লোক। কোনও কাজে এসেছে হয়তো। কিন্তু এই সাতসকালে তার কাজটা কী। গ্রামের মানুষ উদয়পুরে আসে কোর্টের কারণে। বিচারের আশায়। কোর্ট খুলবে সেই বেলা এগারোটায়। এখন থেকে বসে আছে কেন? ব্যাপারটা একটু খতিয়ে দেখতে হয়।

থালার উপর মাটির ভাঁড় সাজিয়ে চা ঢালছে বাবলু। আগন্তুককে নিয়ে মাথাব্যথার কারণ, তার দোকানটা খুব সুবিধের জায়গা নয়। ইচ্ছে না থাকলেও কবে থেকে যেন দোকানটা ত্রিভঙ্গ গুন্ডার মিটিং-এর স্থল হয়ে গেছে। কোনওভাবে ব্যানারটাকে আটকাতে পারেনি বাবলু। এখন ত্রিভঙ্গদার হয়েই তাকে কাজ করতে হয়, কোনও নতুন লোক দোকানে ঘুরঘুর করছে কি না, অন্য কোনও দল দোকানে বসে কী আলোচনা করছে, পুলিশ নজর রাখছে কি না, সব খবর দিতে হয়। এককথায় যাকে বলে ইনফর্মার। কাজটা করতে খুবই গ্লানি বোধ হয়, উপায় কী? অন্যথা হলে ত্রিভঙ্গর মস্তানবাহিনী মিনিট পাঁচেকের মধ্যে বাবলুর ছিটেবেড়ার দোকান মাটিতে শুইয়ে দেবে

চায়ের থালা নিয়ে লোকটার সামনে যায় বাবলু। হাতে ভাঁড় তুলে দিয়ে বলে, “তা কত্তা, সক্কাল সক্কাল এখানে কী দরকারে আসা?”

“খাটতে এয়েচি। বড় রাস্তার মোড়ে বিরিজ হচ্ছেনি, কনটাকটার বাবুর সঙ্গে দেখা করব।”

লোকটার কথায় নিশ্চিন্ত হয় বাবলু। অন্য খদ্দেরের দিকে এগিয়ে যায়। একই সঙ্গে আশ্বস্ত হন শ্রমিকের বেশধারী চিত্তদারোগা। ছদ্মবেশ, অভিনয় সবটাই তার মানে নিখুঁত হয়েছে। হাত দিয়ে নিজের পিঠটাই চাপড়ে দিতে ইচ্ছে করে, উত্তেজনাটা সামাল দিতে পকেট থেকে সিগারেট বার করে ধরান। বেঞ্চে রাখা চায়ের ভাড়টা সবে মুখে তুলতে যাবেন, চোখে পড়ে তারাচরণ গোয়েন্দাকে। দোকানের সামনেটায় এসে চারপাশে চোখ বোলাচ্ছে। লোকটাকে দু’চক্ষে দেখতে পারেন না চিত্তদারোগা। অযথা পুলিশের কাজে ব্যাঘাত ঘটায়। তর্ক করে। কোথাও রহস্যজনক কিছু ঘটলেই, যেচে পৌঁছে যায়। লোকটা মূলত গোরু চুরি, ছেলে বখে যাওয়া, পুকুরে ফলিডল ফেলার কেসই বেশি পায়। হয়তো সেই হতাশায় বড়সড় কেসের পাশে ঘুরঘুর করে। এই যেমন লাইব্রেরির মূর্তি উদ্ধারের পর একদিন থানায় এল তারাচরণ। অভিমানী মুখ করে বলে কিনা, “স্যার, এটা কিন্তু ভাল করলেন না। আমি উদয়পুরের পুরনো গোয়েন্দা, আমাকে আড়ালে রেখে পুরো কাজটা সারলেন। আমার রেপুটেশনের কী হাল হল বলুন তো!”

তারাচরণের কথা শুনে তাজ্জব বনে গিয়েছিলেন চিত্তদারোগা। কী আবদার, পুলিশ তদন্ত করবে ওর মতো একটা হাতুড়ে গোয়েন্দাকে জানিয়ে। তা ছাড়া এলাকার ‘পুরনো গোয়েন্দা’ মানে কী? পুরনো ডাক্তার শুনেছেন, অনেক দিনের পুরনো পুরোহিত, নাপিত, মিষ্টির দোকান, সাইকেল সারাইয়ের দোকান, কোনও অঞ্চলে ‘পুরনো গোয়েন্দা’ সেই প্রথম শুনেছিলেন।

তারাচরণের অভিযোগগুলোকে পাত্তা না দেওয়া সত্ত্বেও, সে কিন্তু বলতে যাচ্ছিল, “আপনার আগের বড়বাবুকে আমি কি কম হেলপ করেছি। ফোন করে একবার জিজ্ঞেস করলেই জানতে পারবেন। আপনার কপাল ভাল, উদয়পুরে এসেই একটা মস্ত কেস পেয়ে গেলেন। কাগজে নাম বেরোল, চেহারা দেখাল টিভিতে, এখন আর আমায় পুছবেন কেন!”

ওই একটা কথাই ঠিক বলেছিল তারাচরণ। চিত্তদারোগাকে এখন এলাকার সবাই চেনে। সাধারণ পোশাকে থাকলেও লোকের চোখ এড়াতে পারেন না। সেই জন্যেই আজ এই ছদ্মবেশ।

তারাচরণ চায়ের অর্ডার দিয়ে চিত্তদারোগার পাশটিতে বসল। দারোগাবাবু অন্যদিকে মুখ ফিরিয়ে সিগারেট টানতে থাকেন। খুব একটা নার্ভাস লাগছে না। ছদ্মবেশ নিয়ে সংশয় একটু আগেই তাঁর কেটে গেছে।

চিত্তদারোগার ধারণা ভুল প্রমাণ করে তারাচরণ ফিসফিস করে বলে ওঠে, “কিছু পেলেন?”

চমকে ফিরে তাকান চিত্তদারোগা। তারাচরণ সামনের দিকে তাকিয়ে কথাটা বলেছে। অর্থাৎ সে চায় না দারোগাবাবু অন্য কারও চোখে ধরা পড়ুন। যদিও তার ঠোটে একটা মিচকে হাসি লেগে আছে।

চিত্তদারোগা চাপা স্বরে জানতে চান, “কী করে বুঝলে আমি?”

“খুব সহজ, যে ড্রেস নিয়েছেন তার সঙ্গে সিগারেট মানায় না, তাও আবার সিগারেটের ব্যান্ডটা আপনার নিজস্ব। দ্বিতীয়টা হচ্ছে, হাতের ঘড়িটা খুলে আসতে পারতেন।”

অস্বীকার করার উপায় নেই, ছদ্মবেশের এগুলোই দুর্বল অংশ। আর-একটু সতর্ক হওয়া উচিত ছিল। চিত্তদারোগা পালটা প্রশ্ন করেন, “তুমি এখানে কেন?”

“আপনার যে কারণে আসা, আমারও তাই।” একই রকমভাবে চাপা স্বরে কথাটা বলে তারাচরণ।

রাগে গরগর করতে করতে বেঞ্চ ছেড়ে উঠে দাঁড়ান চিত্তদারোগা। না, এই লোকটা দেখছি পিছু ছাড়বে না। যে কেসটা নিয়ে এখন তদন্তে নেমেছেন, আশা ছিল, সলভ করবেন একাই। বিশ্বস্তসূত্রে একটা তথ্য পেয়ে ভোর ভোর বাবলুর দোকানে ঘাপটি মেরে ছিলেন। দেখা যাচ্ছে খবরটা কোনওভাবে তারাচরণও জোগাড় করেছে, তার মানে কেসটা নিষ্পত্তি হলে অর্ধেক ক্রেডিট তারাচরণের পক্ষে চলে যাবে। এটা কিছুতেই মেনে নেওয়া যায় না। এসব ভাবতে ভাবতে দোকান ছেড়ে কিছুটা এগিয়ে গিয়েছিলেন চিত্তদারোগা। পিছন থেকে বাবলু ডেকে ওঠে, “কী হল কত্তা, পয়সা না দিয়ে চলে যাচ্ছ যে বড়!”

অত্যন্ত লজ্জায় পড়ে যান চিত্তদারোগা। বলে ফেলেন, “সরি, সরি, খেয়াল থাকে না।” ‘সরি’ কথাটা এই পোশাকে বেমানান।

সুযোগ বুঝে টিপ্পনী কাটে তারাচরণ, “ছেড়ে দাও বাবলু, গরিব মানুষ। দামটা না হয় আমিই দিয়ে দেব।”

কটমট করে তারাচরণের দিকে তাকান চিত্তদারোগা। ইচ্ছে করছিল দৌড়ে গিয়ে ঠাস করে একটা চড় মারেন। কোনওক্রমে নিজেকে সামলে বাবলুকে গিয়ে পয়সা দেন। তারপর হাঁটতে থাকেন জিপের উদ্দেশে। জিপটা দাঁড় করানো আছে সেই ধানকলের কাছে, হাঁটায় মিনিট তিনেকের পথ। অপরাধীরা যাতে পুলিশের উপস্থিতি টের না পায় তার জন্যই এই ব্যবস্থা।

আজকের অভিযানটা ব্যর্থ হওয়ায় বড্ডই আক্ষেপ হচ্ছে চিত্তদারোগার। খবর একেবারে পাক্কা ছিল, একটু পরেই ত্রিভঙ্গ তার দল নিয়ে মিটিং-এ বসত বাবলুর দোকানে। ত্রিভঙ্গকে আগে কখনও দেখেননি চিত্তদারোগা। ওর স্যাঙাতগুলোকেও চেনেন না। আজ সুযোগ বুঝে চিনে রাখতেন। উপরি পাওনা হত, যদি মিটিং-এর কিছুটা শোনা যেত। সবটাই গোলমাল পাকিয়ে দিল তারাচরণ এসে। নিজের ছদ্মবেশের উপর ভরসা রাখতে পারলেন না চিত্তদারোগা। যে কেসটার তদন্তে নেমেছেন, ভীষণ জটিল এবং বাজে কেস। প্রায় মরা কেস বেঁচে ওঠার মতো। উদয়পুরে বদলি হয়ে আসার সময় লোকমুখে শুনেছিলেন খুবই নিরালা শান্ত জায়গা। চিত্তদারোগার মনে একটা আশা জেগেছিল, তাঁর এই রোগা শরীরটা হয়তো এবার জল-হাওয়ার গুণে দারোগা পদের মানানসই হবে। কিন্তু কোথায় কী, গত কেসটায় একটু নামডাক হতেই আপাত শান্ত উদয়পুরের ভিতর লুকিয়ে থাকা বিভিন্ন অপরাধ তাকে যেন ডেকে নিচ্ছে। যেমন এই কেসটার কথাই ধরা যাক না, গত দিনদশেক আগে থানায় খবর এল, মদন গুঁই তালডাঙা মাঠের এক পরিত্যক্ত মাটির বাড়িতে আত্মহত্যা করেছে। লোকটা কাঠের মিস্ত্রি। রুটিনমাফিক চিত্তদারোগা দু’জন কনস্টেবল নিয়ে ঘটনাস্থলে গেলেন। ধুধু মাঠের মাঝখানে একটাই বাড়ি। কোন খেয়ালে এই নির্জন প্রান্তরে বাড়িটা করেছিল মালিক কে জানে। এখন কেউ বসবাস করে না। বাড়ির সামনে ছোটখাটো জটলা। এখনও এলাকার সব লোক খবর পায়নি।

পুলিশ-জিপ পৌঁছতেই ভিড় পাতলা হল। বডি মাটির দালানের পাশে ঝুলছে। দড়িটা দালানের ছাউনির আড়কাঠে বাঁধা। তার মানে গলায় ফাঁস লাগিয়ে দালান থেকে লাফিয়ে পড়েছে। খুবই সরল পদ্ধতি, নিখাদ সুইসাইড কেস। কনস্টেবল দু’জনকে বডি নামাতে বলেছিলেন চিত্তদারোগা। তখনই পাশে এসে দাঁড়ায় তারাচরণ। চাপা গলায় বলে, “স্যার, আমার কিন্তু কেসটা সুবিধের মনে হচ্ছে না।”

“কীরকম?” জানতে চেয়েছিলেন চিত্তদারোগা।

তারাচরণ বলে, “কেসটা মনে হচ্ছে সুইসাইড নয়। খুন করার পর ঝুলিয়ে দেওয়া হয়েছে।”

“এরকম ধারণার কারণ?”

উত্তরে তারাচরণ বলেছিল, “লোকটার সম্বন্ধে খোঁজ করে জানলাম, ভীষণ অলস প্রকৃতির কাঠের মিস্ত্রি। রাতদিন নেশাভাঙ করে পড়ে থাকে। বউ লোকের বাড়ি কাজ করে খাওয়ায়।”

“তো, এর সঙ্গে খুনের কী সম্পর্ক?” বিরক্তির সুরে জানতে চেয়েছিলেন চিত্তদারোগা।

তারাচরণ বলে, “বউ কাজে যায় যখন, বাড়ি ওর ফাঁকাই পড়ে থাকে। সেই লোকটা খামোকা কেন এতদূর ঠেঙিয়ে আত্মহত্যা করতে আসবে?”

“ঠিকই তো, একটা অলস লোকের পক্ষে কাজটা বেশ বেমানান।” কথাটা বিদ্রুপের স্বরে বলেছিলেন চিত্তদারোগা।

একটু দমে গেলেও, তারাচরণ মিনমিন করে বলে, “ঠাট্টা করছেন স্যার। আমার কথাটা একটু ভেবে দেখতে পারতেন। যে লোকটা নিজেই একটা দুঃখের বোঝা, যে বোঝা মাথায় নিয়ে ওর বউ পরের বাড়ি কাজ করে সংসার চালায়, সেই লোকটা কোন দুঃখে সুইসাইড করবে?”

সামান্য হলেও কথাগুলোয় যুক্তি আছে। কিন্তু স্বীকার করা যাবে না। পাত্তা দেওয়া হয়ে যাবে তারাচরণকে। ঠোঁটে শ্লেষের হাসি ঝুলিয়ে চিত্তদারোগা বলেছিলেন, “এখন তো বডিটার ময়না তদন্ত হোক। তারপরেই বোঝা যাবে, লোকটাকে আগে মেরে ঝোলানো হয়েছে, নাকি নিজেই ঝুলে মরেছে। তুমি এক কাজ করো, দু’দিন পর থানায় এসে পোস্টমর্টেম রিপোর্টটা দেখে যেয়ো।”

বডি জিপে তোলা হয়ে গেছে। জিপ স্টার্ট নিতে যাবে, চোখে পড়ে, একটি বউ মাঠে বসে গুঙিয়ে গুঙিয়ে কাদছে। নেশাভাঙ করা মৃত স্বামীর জন্য জোরে কাঁদতে কুণ্ঠা হচ্ছে হয়তো। পুলিশ হলেও বুকটা মুচড়ে উঠেছিল চিত্তদারোগার।

ময়না তদন্তে সন্দেহজনক কিছু পাওয়া গেল না। তারাচরণ এসে দেখে গেল রিপোর্ট। ওর মুখ থেকে সন্দেহের মেঘ কাটল না। যাওয়ার সময় বলে গেল, “স্যার, আপনি যাই বলুন, আমি কিন্তু এখনও মানতে পারছি না, মদন সুইসাইড করেছে। ওর বিষয়ে কিছু খোঁজখবর নিতে গিয়ে আমার তেমনটাই ধারণা হয়েছে।”

পরের দিনই তারাচরণের সন্দেহের সপক্ষে একজন থানায় হাজির। সে আর কেউ নয়, মদন গুঁইয়ের বউ লতা। শোক অনেকটা সামলে উঠেছে। মুখে-চোখে একরোখা ভাব। বলল, “বড়বাবু, আপনার সঙ্গে একটু একলা কথা বলতে চাই।”

চিত্তদারোগা ঘর থেকে অন্য কনস্টেবলদের সরিয়ে দিলেন। তারপর মদনের বউ যা বলল, তা এই রকম— নেশাভাঙ করা ছাড়া মদনের আর কোনও দোষ ছিল না। বউ-ছেলেমেয়ের উপর যথেষ্ট মায়া ছিল। নেশা না করে থাকলে একদম অন্য মানুষ। মারা যাওয়ার ক’দিন আগে মদন খুব অস্থির অবস্থায় ছিল। বারবার বউকে বলত, আমাকে মেরে ফেলা হবে। আমি ওদের অনেক খারাপ কাজের সাক্ষী হয়ে গেছি। আমাকে দিয়েও খারাপ কাজ করাতে চাইছে ওরা। আমি কিছুতেই পারব না।’

“ওরাটা কারা?” লতার কথার মাঝখানে জানতে চেয়েছিলেন চিত্তদারোগা।

লতা বলে, “বারবার জিজ্ঞেস করেও নামগুলো বার করতে পারিনি। বলত, ‘ওদের চিনলে তুমিও তো সাক্ষী হয়ে যাবে।’ আমি অবশ্য ওর কথা শুনিনি, খোঁজ নিয়ে জেনেছি, কিছুদিন ধরে ত্রিভঙ্গর দলের সঙ্গে ওর খুব মাখামাখি চলছে। এখন মনে হচ্ছে ওরাই আমার স্বামীকে মেরেছে।”

চিত্তদারোগা আর দেরি করেননি। লতা থানা থেকে বেরিয়ে যাওয়ার পরই ত্রিভঙ্গর ব্যাপারে এন্‌কোয়ারি শুরু করেন। ইনফরমেশন যা পাওয়া গেল, লোকটা মারাত্মক অপরাধী এবং ভীষণ চতুর। তার অপকর্মের কোনও প্রমাণ সে রাখে না। আগের বড়বাবু ত্রিভঙ্গকে ধরার চেষ্টা করে বারবার ব্যর্থ হয়েছেন। সেই বিরক্তিতেই বদলি নিয়েছেন উদয়পুর থেকে।

চিত্তদারোগা প্রথমেই ত্রিভঙ্গর সমস্ত কুকর্মের জায়গাগুলোকে চিহ্নিত করে, কড়া নজরদারির ব্যবস্থা করেন। তারপর যান ত্রিভঙ্গর বাড়ি। যথারীতি তাকে পাওয়া যায় না। বাড়ির লোকদেরই হুমকি দেন দারোগাবাবু, “ত্রিভঙ্গকে বোলো, বেশিদিন সে পুলিশের চোখে ফাকি দিয়ে থাকতে পারবে না। আমারও নাম চিত্তদারোগা, ওকে একদিন প্রমাণসহ ধরবই।”

ত্রিভঙ্গর বাবা বলেন, “আপনার মতো কত অফিসার ঘুরে গেল, আগে তো হাতেনাতে ধরুন।”

বোঝাই গিয়েছিল বাবার আন্তরিক সহযোগিতা ত্রিভঙ্গকে কুখ্যাত হতে সাহায্য করেছে।

ত্রিভঙ্গর বাবার চ্যালেঞ্জটা অ্যাকসেপ্ট করেছিলেন চিত্তদারোগা। তারপর থেকেই তাঁর একমাত্র লক্ষ্য, যে করেই হোক, ত্রিভঙ্গকে অপরাধকালীন ধরতে হবে। থানায় এনে উত্তমমধ্যম দিলেই মদন গুইয়ের ব্যাপারটা স্বীকার করবে। কাজটা যে বেশ কঠিন ক্রমশই মালুম পাচ্ছেন চিত্তদারোগা। তার উপর তারাচরণের মতো ছিচকে গোয়েন্দা এসে তাঁর কাজ আরও পণ্ড করেছে। ভাবনা শেষ হতে দারোগাবাবু খেয়াল করেন জিপটাকে তো আশপাশে দেখা যাচ্ছে না। গেল কোথায়? ঝট করে পিছন ফেরেন। এইরে, অন্যমনস্কভাবে জিপ ছেড়ে অনেকটাই এগিয়ে এসেছেন।

জিপের কাছে ফিরে আসতেই পাশ থেকে কে যেন ডেকে ওঠে, “স্যার, একটা কথা ছিল।”

মুখ ঘোরাতে দেখেন, ধুলো-ময়লা পোশাকে রোগাভোগা একটা লোক। বিরক্তির সুরে চিত্তদারোগা বলেন, “তোমার আবার কী কথা?”

“মদনের ব্যাপারে স্যার।”

মনে কৌতূহলচলকে উঠলেও, যথাসাধ্য নিরুত্তাপ ভঙ্গিতে দারোগাবাবু বলেন, “কোন মদন?”

“মদন গুঁই স্যার। ও আমার জিগ্‌রি দোস্ত ছিল। এখন আর বলতে লজ্জা নেই, আমরা একসঙ্গেই নেশাভাঙ করতাম। এমন বাজে পাল্লায় পড়ে গেল স্যার। মিছিমিছি প্রাণটা দিতে হল। আমি এমনই হতভাগা, চোখের সামনে ওকে খুন হতে দেখেও, কিছু করতে পারলাম না।” লোকটা হঠাৎ ফোঁপাতে শুরু করল।

চিত্তদারোগা বললেন, “তুমি জানো, কীভাবে খুন করা হয়েছে?”

“জানি স্যার, কারা করেছে তাও জানি। আপনাকে সব দেখাতে পারি। আমি সেসময় একটা ঢিবির পাশে লুকিয়ে ছিলাম।”

ক্রমশই উৎসাহিত হচ্ছেন চিত্তদারোগা। উত্তেজনার পারদ উঠছে। তবু লোকটাকে একটু যাচাই করে নিতে হয়। জিজ্ঞেস করেন, “তুমি যে পুলিশকে সব কিছু বলে দিচ্ছ, ওরা জানতে পারলে তোমাকেও তো খুন করবে।”

“জানি স্যার। কিন্তু দোস্তের জন্য এটুকু আমায় করতেই হবে। মনে বড্ড অশান্তি চলছে, রোজ স্বপ্নে মদন দেখা দেয়। বলে, ‘দোষীদের শায়েস্তা করার ব্যবস্থা কর ভজা, তুই না আমার বন্ধু।’ দোষীরা শাস্তি পাওয়া অবধি মদন আমাকে ছাড়বে না। ঠিক করেছি, আপনাকে সব কিছু দেখিয়ে আমি উদয়পুর ছেড়ে চলে যাব।”

“ভাল কথা। এখন বলো, কখন, কোথায়, কীভাবে আমাকে সবকিছু দেখাবে?”

মদনের বন্ধু ভজা বলে, “বিকেল ঠিক পাঁচটার সময় আপনি সাদা পোশাকে ‘মহামায়া’ সিনেমা হলের সামনে দাড়াবেন। আমি রিকশা চালাই। ড্রাইভারের সিটে থাকব। আপনি কোথাও একটা যাওয়ার নাম করে উঠে পড়বেন। দেখবেন আশপাশের লোক যেন টের না পায়। ত্রিভঙ্গর চর চারদিকে ছড়ানো। এমনকী আপনার থানার অনেক পুলিশকেও ত্রিভঙ্গ হাত করে রেখেছে। কাউকে কিছু না জানিয়েই আসবেন। সঙ্গে অবশ্যই মনে করে রিভলভার নেবেন। কোনওভাবে ওরা যদি টের পায়, আচমকা অ্যাটাক করবে। তখন কাজে দেবে রিভলভারটা।”

“সে তো বুঝলাম। কিন্তু আমরা যাব কোথায়?”

চিত্তদারোগার প্রশ্নের উত্তরে লোকটা বলে, “বিকেলে আসুন না, যেতে যেতে কথা হবে।”

“ঠিক আছে, তুমি থেকো, আমি আসব।” বলে জিপে ওঠেন চিত্তদারোগা।

ঘড়ির কাঁটা ঘোড়ার মতো ছুটে বিকেল পাঁচটা বাজিয়ে দিল। চিত্তদারোগা এখন ‘মহামায়া সিনেমা হলের সামনে। ভজাকে এখনও রিকশা সমেত চোখে পড়েনি। সহকর্মীদের না জানিয়ে একলা এই অভিযানে আসতে সামান্য দ্বিধা হচ্ছিল বটে, সংশয়মুক্ত হন ভজার চেহারার কথা ভেবে। ওই রোগভোগা শরীরে সে ব্যাটা কিছুতেই এঁটে উঠতে পারবে না। তা ছাড়া সঙ্গে তো গুলিভরতি রিভলভারটা রইল। মদন গুঁইয়ের কেসটা তিনি যদি একা সমাধান করতে পারেন, চতুর্দিকে নাম তো ছড়াবেই, প্রমোশনও বাঁধা। ভাবনার মাঝেই রিকশা প্যাঁ-পোঁ। মুখ তুলে দেখেন, ভজা রিকশা নিয়ে হাজির। অন্যদিকে তাকিয়ে হর্ন বাজাচ্ছে।

চিত্তদারোগা অ্যাক্টিং শুরু করেন, “ও রিকশা, ও রিকশা, কানাইপুর যাবে?”

“যাব বাবু। দশ টাকা লাগবে।”

“কেন, এত কেন? শুনেছি সাত টাকা ভাড়া।”

“রাস্তা খুব খারাপ হয়ে গেছে, গেলেই বুঝতে পারবেন।” বিরস মুখে বলে ভজা। সেও অ্যাক্টিং-এ কম যায় না।

বসতি ছাড়িয়ে ভজার রিকশা এখন তালডাঙা মাঠের দিকে চলেছে। প্যাসেঞ্জারের সিটে বসে, সামনে-পিছনে দেখে নিয়েছেন চিত্তদারোগা, না কেউ ফলো করছে না। রিকশা চালাতে চালাতে ভজা বলে যাচ্ছে, “ত্রিভঙ্গর ভেজাল ওষুধের কারবারে মদন সবে দু’-চারদিন কাজ শুরু করেছিল। সেই ওষুধ খেয়ে হাসপাতালে একটা বাচ্চা মারা যেতে, মদন কাজে যাওয়া বন্ধ করে। দু’দিন পর আমি আর মদন পালিতবাবুর বাগান পরিষ্কার করছি, ত্রিভঙ্গর চ্যালা নিতাই এসে মদনকে বলল, ‘অত ভাল কাজ ছেড়ে তুই কিনা লোকের বাড়ির বাগান পরিষ্কার করছিস। ছিঃ। শোন, বস তোকে দেখা করতে বলেছে। দুপুরবেলা তালডাঙার বাড়িতে চলে আয়। খানাপিনাও হবে।’

“তখনই আমি মদনকে বলেছিলাম, ‘ওদের সঙ্গে আর মিশিস না। বদসঙ্গ ছাড়।” শুনল না আমার কথা। খানাপিনার লোভটাই ওকে টানল। দুপুরবেলা আমিও মাঠ ধরে ওর সঙ্গে অনেকটা গেলাম। এক সময় ঢিবির আড়ালে লুকিয়ে পড়ি…” ভজার বর্ণনার মাঝে কখন যেন তালডাঙা মাঠ চলে এসেছে। মাঠের শেষ প্রান্তে লাল সূর্যের মাথাটুকু ডুবতে বাকি। মাঠময় হলুদ আলো। আকাশে পাক খাচ্ছে চিল। আর-একটু পরেই অন্ধকার নামবে।

সেই পরিত্যক্ত বাড়িটার সামনে এসে থামল রিকশা। জনমানবহীন প্রান্তর। দূরে কোথাও একটা গোরু হাম্বা হাম্বা করছে। রিকশা থেকে নেমে দু’জনেই বাড়ির মাটির দালানে এসে বসে। ভজা বলে, “সেদিন ঠিক এইখানে বসে খানাপিনা হচ্ছিল। ত্রিভঙ্গ, নিতাই কী সব বোঝাচ্ছিল মদনকে। দু’-একবার মদনের পিঠ চাপড়ে দিল। দাঁত বার করে হাসছিল মদন। এমন সময় হঠাৎ দেখি, ঘর থেকে হাতে দড়ি নিয়ে বেরোল ত্রিভঙ্গর আর-এক চ্যালা নাড়ু। ঘটনাটা ঘটছে মদনের পিছনে, ও টের পাচ্ছে না। প্রাণের ভয়ে আমিও পারছি না কিছু বলতে। নাড় দড়িটা টাঙিয়ে দিল দালানের আড়কাঠে।”

কথাটা শুনেই গায়ে কাটা দিল চিত্তদারোগার। ঝট করে মাথা তুলে আড়কাঠটা দেখে নিলেন, আজ অন্তত কিছু নেই। ভজার উদ্দেশে বললেন, “তারপর?”

কান্নাভেজা গলায় ভজা বলে, “তারপর আর কী স্যার, দড়িতে ফাঁস করাই ছিল, ধীরে ধীরে নেমে. এল সেটা। কথা বলতে বলতে ত্রিভঙ্গ ফাঁসটা ওর গলায় মালার মতো পরিয়ে দিল…” বলেই, হাপুস নয়নে কাঁদতে শুরু করল ভজা।

চিত্তদারোগা সান্ত্বনার সুরে বলেন, “কাদিস না, মনে জোর আন। ত্রিভঙ্গকে আমি ফাটকে পুরবই। তোকে সাক্ষী হিসেবে লাগবে।”

চিত্তদারোগার কথা শেষ হয়েছে কি হয়নি, হঠাৎ কানফাটা চিৎকার, “স্যার, মাথার উপরটা দেখুন।”

মুহূর্তের মধ্যে মাথার উপর চোখ তোলেন চিত্তদারোগা। আজও ফাঁসটা নিঃশব্দে নেমে আসছে। পকেটে হাত চলে গিয়েছিলই, রিভলভারটা বার করে, চিত হয়ে শুয়ে, দড়ি-ধরা লোকটার পায়ে গুলি করলেন। পরক্ষণেই সোজা হয়ে বসে মাঠ ধরে দৌড়ে যাওয়া ভজাকে গুলি করলেন। এটাও ভজার পায়ে লাগল।

দু’প্রান্তে দুই আততায়ী মাটিতে পড়ে ছটফট করছে। চিত্তদারোগা এখনও বুঝতে পারেননি, কে তাঁকে সতর্ক করল।

আবছা অন্ধকারে হাঁফাতে হাঁফাতে সামনে এসে যে দাড়াল তাকে দেখে চিত্তদারোগা তো থ। তারাচরণ গোয়েন্দা। ঢিপ করে দারোগাবাবুকে একটা প্রণাম করে নিল। চিত্তদারোগা অবাক হন। বলেন, “তুমি আমায় প্রণাম করছ কেন? প্রাণে বাঁচানোর জন্য আমারই তো তোমাকে ধন্যবাদ দেওয়া উচিত।”

বিগলিত কণ্ঠে তারাচরণ বলে, “সেসব ছাড়ুন স্যার, আপনার টিপ দেখে আমি তো অভিভূত। শেখাবেন স্যার, বন্দুক ছাড়া কি গোয়েন্দা মানায়! একটা রিভলভারের ব্যবস্থা করে দিতে হবে কিন্তু…” কথা বলতে বলতে পায়ের কাছে হাঁটু মুড়ে বসে পড়েছে তারাচরণ।

একটুর জন্য বেঁচে যাওয়ার আনন্দে চিত্তদারোগার গলা আবেগে বুজে আসছে, জড়িয়ে ধরতে ইচ্ছে করছে তারাচরণকে। নিজেকে সামলে চিত্তদারোগা বলেন, “সে পরে দেখা যাবে। আপাতত থানায় একটা খবর দাও তো। আমি ততক্ষণ এদের পাহারা দিই।”

আদেশ শোনামাত্র তারাচরণ উঠে দাঁড়িয়ে মাঠ ধরে ছুটতে থাকে। এখান থেকেই চেঁচাচ্ছে, “পুলিশ, পুলিশ।”

চিত্তদারোগা মনে মনে তারাচরণকে বলেন, “ওরে, গোয়েন্দাদের ওরকম ‘পুলিশ, পুলিশ” বলে চিল্লোতে নেই, একদম মানায় না।”

মে ২০০৪

অলংকরণ: অনুপ বায়

heading1 = দ্যুতির গোয়েন্দাগিরি – রাজেশ বসু

দ্যুতির গোয়েন্দাগিরি – রাজেশ বসু

নতুন বাড়িতে এসে বাবা-মায়ের খুব মন খারাপ। নির্জন, ফাঁকা জায়গা। টিভিতে পছন্দের সব চ্যানেল আসে না ঠিকঠাক। দোকান-বাজার কম। এমনকী, গল্প করার জন্য মনের মতো লোকও নেই তেমন। বিস্তর অভিযোগ। দ্যুতির কিন্তু প্রথম দিন থেকেই দারুণ ভাল লেগে গিয়েছে জায়গাটা। কত গাছপালা, পাখি, প্রজাপতি। মাথার উপর ঝকঝকে নীল আকাশ। রাতে কত তারা দেখা যায়। সবচেয়ে বড় কথা, ফুরফুরে মিষ্টি হাওয়া। অসুবিধে একটাই। বন্ধুদের মিস করছে খুব। কলকাতা ছেড়ে আসতে এই একটিই যা কষ্ট হয়েছে দ্যুতির। আসলে কিছু করার নেই। বাবা ব্যাঙ্কে চাকরি করেন। বদলির চাকরি। এই ক্লাস সিক্স পর্যন্ত উঠতেই তিনবার বদলি হয়েছেন বাবা। প্রতিবার একাই যান। মা আর দ্যুতি থেকে যান। এবারই প্রথম ওঁরা তিনজনেই এসেছেন। আসলে কাছাকাছি একটি মিশনারি ইশকুল হয়েছে নতুন। সেখানেই ভরতি হয়ে গিয়েছে দ্যুতি। জুনের মাঝামাঝি থেকে ক্লাস শুরু আবার। আপাতত গরমের ছুটি।

স্নানটান সেরে একতলায় ছাদের ঘরে বসে মন দিয়ে গল্প লিখছিল দ্যুতি। ডিটেকটিভ গল্প। দ্যুতির মোস্ট ফেভারিট। দেশি-বিদেশি সবই পড়ে ও। এখন আবার লেখার নেশাও চেপেছে। লিখবে এবং গল্পের ছবিও নিজেই আঁকবে। আঁকতেও খুব ভালবাসে ও। এ ব্যাপারে দুর্দান্ত একজন সঙ্গীও জুটে গিয়েছে। তিনি হলেন সান্যালদাদু। দ্যুতিদের বাড়ির উলটো দিকের ছোট্ট দু’তলা বাড়িটিতে থাকেন। একা থাকেন। বিয়ে-থা করেননি। সরকারি কোনও গোয়েন্দাবিভাগে চাকরি করতেন। অবসরের পর এখানে বাড়ি করেছেন। খুব সুন্দর ছবি আঁকেন। দেখতেও ভারী সুন্দর। টকটকে গায়ের রং। মুখভরতি সাদা দাড়ি। কিছু দাঁত যা পড়ে গিয়েছে শুধু। সান্যালদাদুকে দ্যুতি ‘সোনাদাদু’ বলে ডাকে। সোনাদাদুকে একটা ফোন করলে হয়, ভাবল দ্যুতি। আসলে গল্পটার একটি জায়গায় আটকে গিয়েছে দ্যুতি। সোনাদাদুকে বললে ঠিক সল্‌ভ করে দেবেন।

ভাবতে ভাবতে সোনাদাদুর দু’তলার স্টাডির দিকে তাকিয়েছিল দ্যুতি। এই ঘরেই বেশিরভাগ সময় কাটান সোনাদাদু। পড়েন, ছবি আঁকেন। দ্যুতি দেখল, একটি কাগজ ঘরের জানলা থেকে উড়ে এসে নীচে সূর্যমুখী ফুলগাছগুলোর উপর পড়ল। পরক্ষণেই কিছু পড়ে যাওয়ার শব্দ, তার পরেই পরদার পিছন থেকে দু’টো হাত বেরিয়ে এসে জানলাটাও বন্ধ করে দিল দুড়ুম করে। একটু পরে বাড়ির বাকি জানলাগুলোও বন্ধ হয়ে গেল দুমদুম করে। ওই একইভাবে, সন্তর্পণে হাত বাড়িয়ে। যতদূর দেখা যায় চেষ্টা করেও সোনাদাদুর মুখ দেখতে পেল না ও।

আশ্চর্য তো। সোনাদাদু হঠাৎ দিনদুপুরে সব জানলা বন্ধ করে দিচ্ছেন কেন। তাও ওভাবে মুখ লুকিয়ে। তার উপর ওভাবে বাগানে কাগজ ফেলা? সোনাদাদু খুব পরিষ্কার-পরিচ্ছন্ন মানুষ। বাতিল কাগজ কক্ষনও এভাবে বাগানের গাছের উপর ফেলবেন না।

মা স্নানে ঢুকেছেন মায়ের মোবাইলটা দ্যুতি সঙ্গে নিয়ে বসে ছিল। চট করে একটা ফোন করল সোনাদাদুকে। ফোন বাজল এবং হঠাৎ করে কেটে গেল। রি-ডায়াল করতে ঘোষণা হল ‘সুইচড অফ’!

ব্যাপারটা হল কী? চিন্তায় পড়ল দ্যুতি। একবার গিয়ে দেখে আসবে নাকি? অন্যকিছু না তো? বিপদে পড়েছেন? তাই কাগজে লিখে কোনও সংকেত ছুড়ে দিয়েছেন ওর উদ্দেশে! এ সময়টায় এই ঘরে বসে গল্পটল্প পড়ে ও, সেটা জানেন সোনাদাদু। কিন্তু, কী বিপদে পড়তে পারেন? না, একটু বেশিই ভাবছে ও। হেসে ফেলল দ্যুতি। মা ঠিকই বলেন, রহস্য গল্প পড়ে পড়ে সব কিছুর মধ্যেই রহস্য খুঁজতে শুরু করেছে ও।

এমন সময় কী কাণ্ড। শার্ট-প্যান্ট চাপিয়ে কাঁধে ঢাউস একটি ব্যাগ ঝুলিয়ে বেরিয়ে এলেন সোনাদাদু। দরজায় তালা দিলেন। কোথাও বেড়াতে যাচ্ছেন মনে হচ্ছে। কই, মনে করার চেষ্টা করল দ্যুতি, বেড়াতে যাবেন এমন কথা তো বলেননি ওকে। বাব্বা, আবার একটি কালো রোদচশমাও পরেছেন। সবচেয়ে বড় কথা, মুখে জ্বলন্ত সিগারেট। ক’দিন আগেই দ্যুতি নিজে প্রমিস করিয়েছে, ওসব খারাপ অভ্যেস একদম ছাড়তে হবে। সোনাদাদু ওর হাত ধরে কথা দিয়েছেন পর্যন্ত। রাগ করে দ্যুতি মুখ ঘুরিয়ে নিতে গিয়ে দেখল, সোনাদাদু অনেকটা নিচু হয়ে ঝুকে সূর্যমুখী গাছের উপর পড়ে থাকা কাগজটা হাতে তুলে নিলেন। তারপর একটু চোখ বুলিয়ে তালগোল পাকিয়ে ছুড়ে ফেলে দিলেন আবার। সোনাদাদুকে এতটা নিচু হতে এই প্রথম দেখল ও। বাতের ব্যথায় হাঁটু প্রায় ভাঁজ করতেই পারেন না। অবশ্য ব্যথার ওষুধ খেলে অন্য কথা। কিন্তু সোনাদাদু তো পেনকিলার খাওয়া পছন্দ করেন না। বলেন, ‘ওসবের অভ্যেস করলে যেটুকু নিজে থেকে হেঁটে-চলে বেড়াচ্ছি, সেটুকুও যাবে রে!

সেই সোনাদাদু! না, দ্যুতি ডাকবে না ভেবেছিল, শেষ পর্যন্ত ডেকেই ফেলল চিৎকার করে, “সোনাদাদু, কোথায় যাচ্ছ তুমি?”

চমকে উঠলেন সোনাদাদু। দ্যুতিকে দেখে হাত নাড়লেন একটু।

“কোথায় যাচ্ছ বললে না?” দ্যুতি বলল আবার।

সোনাদাদু কিছু বললেন না। মুখটা তুলে হাসলেন। ছেলে-ভোলানো। বড়রা যেমন হাসেন আর কী। ডান হাতটা নেড়ে দিলেন টা-টা করার মতো। তারপর লোহার গেট খুলে বেরিয়ে গেলেন তড়বড়িয়ে। দ্যুতি দেখল, সোনাদাদু গেটটা লাগালেন না ঠিকমতো। আধখোলা হয়ে পড়ে রইল। এমন ভুলোমন আগে কখনও দেখেছে কি ও সোনাদাদুকে?না। মনে পড়ছে না। আর-একবার ফোন করল ও সোনাদাদুকে। এবারও সুইচড অফ!

স্নান সেরে বেরিয়েছেন মা। একটু পুজো করবেন। তারপর চুল আঁচড়াবেন। তারপর খাওয়া। দ্যুতি ঠিক করল চট করে একবার সোনাদাদুর বাগান থেকে ঘুরে আসবে। কাগজে কী ছিল দেখতে খুব কৌতূহল হচ্ছে। সত্যি যেন একটা রহস্যের গন্ধ পাচ্ছে। কোথাও একটা ভীষণ খটকা লাগছে। কোথায়? কোথায়? দ্যুতি বুঝতে পারছে না। হঠাৎ মনে হল, সোনাদাদুর হাসিটা! ঠিক। সোনাদাদুর হাসিটাই সবচেয়ে গোলমেলে।

একছুটে বাড়ি থেকে বেরিয়ে সোনাদাদুর বাগানে এল দ্যুতি। লোহার গেট খুলল পা দিয়ে ঠেলে। হাত দেবে না কোনও কিছুতে। গোয়েন্দারা এমনই করে। সূর্যমুখী গাছগুলোর নীচেই কাগজটা পেয়ে গেল। কম্পিউটারে প্রিন্ট করা কাগজ। দ্যুতির বাড়িতেও আছে। এ ফাইভ সাইজের। কালো কালির জেলপেনে ছবি এঁকেছেন সোনাদাদু। একটি মানুষের স্কেচ। দু’হাতে দু’টো পতাকা নিয়ে দাঁড়িয়ে আছে সে। মোট চারটি স্কেচ। চাররকম ভঙ্গিতে পতাকা ধরে আছে সে।।

ছবির নীচে ইংরেজিতে কয়েকটি অক্ষর লেখা। এস ই এম এ পি এইচ। আরও হয়তো কিছু লেখার ইচ্ছে ছিল। কেউ যেন হঠাৎ টেনে নিয়েছে কাগজটা। কালির লম্বা দাগ পড়েছে। কী লিখছিলেন সোনাদাদু? নিজের নাম? কিন্তু তবে স্পেলিং তো হবে এস আই এম এইচ এ পি আর এ এস এ ডি। মানে সিংহপ্রসাদ। একটু আনকমন নাম সোনাদাদুর। কিন্তু যা লিখেছেন তাতে অক্ষরগুলো তো মিলছে না। বাড়ির বন্ধ সদর দরজার দিকে তাকাল দ্যুতি। পেল্লাই একটা পিতলের তালা ঝুলছে দরজায়। এটিও আগে দেখেনি দ্যুতি। বাইরে গেলে কালো রঙের চ্যাপটা মতো একটি চাইনিজ তালা দরজায় লাগান সোনাদাদু।

ছবি আঁকা কাগজটা নিয়ে ফিরে এল দ্যুতি। বুকের মধ্যে ধুকপুকুনি শুরু হয়েছে হঠাৎ। একদম নিশ্চিত ও, কিছু একটা গন্ডগোল হয়েছে। হয়েছেই। সোনাদাদু গোপন সংকেতে তাই জানিয়েছেন। দু’-তিনদিন আগেই ক্রিপটোগ্রাফি শব্দটির মানে বলেছিলেন সোনাদাদু। গ্রিক শব্দ ‘ক্রিপ্টোস’ আর ‘গ্রাফোস’ মিলে এসেছে ‘ক্রিপটোগ্রাফি’। মানে গুপ্ত বা সাংকেতিক লিপি। সোনাদাদু বলেছিলেন, “গোয়েন্দা গল্প লিখবি, ভাল কথা। তবে এমনি এমনি লিখলে তো হবে না! পড়তে হবে। শিখতে হবে। জানতে হবে অনেক কিছু। তথ্যপ্রদানের কতরকম যে গোপন উপায় আছে জেনে রাখতে হবে না!”

মা চুল আঁচড়াচ্ছেন এখন। কম্পিউটারে বসে পড়ল দ্যুতি। ভাগ্যিস ইন্টারনেটটা এখানে আসে ঠিকমতো। গুগ্‌ল-এ গিয়ে এস ই এম এ পি এইচ অক্ষরগুলো পরপর লিখে সার্চবক্সে মাউস ক্লিক করল ও। হুস করে দশটা ওয়েবসাইট খুলে গেল। ‘সেমাফ’ বলে কিছু নেই তেমন। তবে ‘ডু ইউ মিন সেমাফর’ অপশন আসছে। তাই ক্লিক করল দ্যুতি। নিমেষে অসংখ্য সাইট। উইকিপিডিয়াতেই পেয়ে গেল যা চাইছে ও। আর সঙ্গে সঙ্গে বুকের মধ্যে এবার তুমুল হাতুড়ির পিটুনি। ঠিক যা সন্দেহ হয়েছিল। সোনাদাদুর ওই রকম বিচ্ছিরি দেঁতো হাসি।

মা ডাক দিলেন, “এখন কম্পিউটার খুলে গেম খেলার সময়? খাবি আয় শিগগির।”

কিন্তু দ্যুতির এখন কি আর খাওয়ার সময় আছে! যা সাংঘাতিক জিনিস আবিষ্কার করে বসেছে ও। কী করে এখন? হঠাৎ মনে পড়ল এখানে এসেই বাবা স্থানীয় থানার ফোন নম্বরটা ছোট নীল ডায়েরিটায় লিখে রেখেছিলেন, “আমাদের বাড়িটা যা সেক্লুডেড এরিয়ায়। সান্যালবাবুর বাড়িটা ছাড়া একশো মিটারের মধ্যে অন্য কোনও বাড়ি নেই। থানার নম্বরটা নোট করে রাখি বাবা। কখন কী কাজে আসে।”

মায়ের মোবাইল হাতে নীল ডায়েরির পাতা ওলটাতে শুরু করল দ্যুতি।

॥ ২ ॥

দ্যুতি বন্দ্যোপাধ্যায় এখন সত্যিই একজন গোয়েন্দা। ভবিষ্যতের মিস জেন মার্পেল। যে বুদ্ধিতে এমন নিখুঁত ছকে কষা অপরাধের কিনারা ও করেছে, তা আগাথা ক্রিস্টির মিস মার্পেলও পারতেন কি না সন্দেহ, এমনই বলছে সকলে। অবশ্য এও ঠিক, দ্যুতির ফোনে গুরুত্ব দিয়ে পনেরো মিনিটের মধ্যে দারোগাবাবু সদলবলে চলে না এলে কিছুই সম্ভব ছিল না।

ঘটনাটা হল, পাশের বাড়িতে একজন ভীষণ বিপদে পড়েছেন, বলামাত্র পুলিশ চলে এল দ্যুতিদের বাড়ি। দ্যুতির কাণ্ড দেখে বাবাকে অফিসে ফোন করলেন মা। তিনিও চলে এলেন। সবাই মিলে যাওয়া হল সোনাদাদুর বাড়ি। দরজার তালা ভাঙা হল। ওঃ, সে সময় দ্যুতির বুকের মধ্যে যা ধড়ফড়ানি হচ্ছিল। অঘটন যে কিছু একটা ঘটেছে, একদম নিশ্চিত ছিল ও। তবু ধড়ফড়ানিটা কমছিল না। সেটা অবশ্য সোনাদাদুকে কী অবস্থায় পাবে, সেটার জন্যেও হচ্ছিল।

যাই হোক, সেরকম ভয়ানক কিছু হয়নি। সোনাদাদুকে মুখ-হাত-পা বাঁধা অবস্থায় তাঁর স্টাডিতেই পাওয়া গেল। মাথায় আঘাত ছিল। অজ্ঞান হয়ে গিয়েছিলেন। তবে আঘাত গুরুতর হলেও প্রাণের ভয় নেই। ব্যাপারটা হল, অঘোরলাল হালদার নামে এক ব্যক্তি সোনাদাদুর পূর্বপরিচিত ছিল। গোয়েন্দাদপ্তরে যখন চাকরি করতেন, সে সময় তার কোয়ার্টারে মালির কাজ করত অঘোরলাল। বয়সে বছর পাঁচ-সাতের ছোট ছিল সে। আশ্চর্য ব্যাপার এই যে, সোনাদাদুর সঙ্গে চেহারায় অদ্ভুত মিল ছিল এই অঘোরলালের। হাইটও প্রায় সমান সমান। অমিল বলতে শুধু অঘোরলাল ছিল রোগাপটকা এবং দাড়ি-গোঁফটোফ তো ছিলই না, সে বয়সেই মাথাজোড়া মস্ত টাক। তবে তার স্বভাব-চরিত্র ভাল ছিল না একদম। চুরির দায়ে চাকরি যায় তার। তার পর থেকে নানারকম ফন্দিফিকির করে রোজগার করত সে।

মাস ছয়েক আগে এখানকার বাজারে হঠাৎ দেখা হয়ে যায় দু’জনের। পিছনে পড়ে থেকে সে চিনে নেয় সোনাদাদুর বাড়ি। কৃতকর্মের জন্যে শাস্তি অনেক পেয়েছে মনে করে সোনাদাদু তাকে বেশ কিছু টাকা দিয়ে সাহায্যও করেন। সম্ভবত তখনই তার আরও লোভ চেপে বসে। আজ আবার সে হাজির হয়। সাহায্য চায় প্রথমে। তারপর কথায় কথায় সোনাদাদুর সঙ্গে দু’তলাতেও উঠে আসে। তারপরেই স্বমূর্তি ধারণ করে। অতর্কিতে সোনাদাদুর মুখ-হাত-পা বেঁধে ফেলে সে। হাতের কাছে যা পায় লুটের পর আলমারির চাবির জন্য সোনাদাদুকে মারধর শুরু করে দেয়। তাতেই সোনাদাদু হঠাৎ অজ্ঞান হয়ে যান। অঘোরলাল ভাবে, সোনাদাদু মারা গিয়েছেন। ঠিক সেই সময় দ্যুতির ফোন আসে। ভয়ে লাইন কেটে ফোন সুইচ অফ করে দেয় অঘোরলাল। তারপর সোনাদাদুর ছদ্মবেশ ধরেই বেরিয়ে আসে সে। যদিও সে ছদ্মবেশ দ্যুতির চোখে ধরা পড়ে যায়। কারণ, সোনাদাদু যে বাতের রোগে ভুগছিলেন, নিচু হতেই পারতেন না, এ তথ্য জানা ছিল তার। যা দেখে দ্যুতির খটকা লাগে। তবে আসল খটকা হল, দাঁত। সোনাদাদুর সামনের পাটির যে প্রায় সবক’টি দাঁতই পড়ে গিয়েছে, এটা হয়তো তার খেয়াল হলেও মনে ছিল না। পান খাওয়া লাল সেঁতো হাসিটি দূর থেকেও নজর এড়ায়নি দ্যুতির। সিগারেট ধরানোটাও আর একটি ভুল। তবে বিপদের গন্ধ বুঝে প্রথমেই যদি সোনাদাদু চট করে স্কেচটা এঁকে জানলা দিয়ে না ফেলতেন, তা হলে হয়তো দ্যুতির পুলিশকে ডাকার মতো সাহস হত না। আর অঘোরলালও ইতিমধ্যে ধরা পড়ত না।

সকলে চলে যেতে মা বললেন, “সেমাফর কী যেন, এই ব্যাপারটা আবার একটু বল তো আমাকে।”

“খুব সোজা!” মাথা দুলিয়ে বলল দ্যুতি। এর মধ্যেই আরও অনেক তথ্য জেনে নিয়েছে ও। মাকে বেশ গুছিয়ে বলে দিল।

ফরাসি বৈজ্ঞানিক ক্লদ শ্যাপ ১৭৯০ সালের গোড়ায় দিকে একটি সাংকেতিক লিপি তৈরি করেন। ক্রমে তা সারা বিশ্বে ছড়িয়ে পড়ে। ইংরেজিতে ‘সেমাফর অ্যালফাবেট্‌স’ নামে পরিচিত এটি। মূলত বিপদকালীন বার্তা বোঝাতেই এটি ব্যবহৃত হয়। দু’হাতে দু’টো ফ্ল্যাগ শরীরের বিভিন্ন দিকে রেখে এক-একটি অক্ষর বোঝানো হয়। ইন্টারনেটে একাধিক সাইটে অ্যালফাবেট্‌সগুলো দেওয়া আছে। তাতেই দ্যুতি বুঝতে পারে, সোনাদাদু ছবিতে এইচ ই এল পি, অর্থাৎ হেল্প শব্দটি লিখেছিলেন। দ্যুতি যদি না বুঝতে পারে সেজন্য ‘সেমাফর’ শব্দটিও লিখে দিচ্ছিলেন দাদু। অন্য কিছু যে লেখা চলবে অঘোরলাল একেবারে মুখ্যু নয়। ক্লাস সেভেন পাশ। পুরোটা লিখতে পারেননি। অঘোরলাল হাত থেকে কাগজ কেড়ে নিতে যায়। তখন তাড়াতাড়ি জানলা দিয়ে কাগজটা নীচে ফেলে দেন সোনাদাদু। ছোট্ট ক্লু। তাতে কী, দ্যুতির কাছে তা-ই যথেষ্ট ছিল। কারণ, গোয়েন্দার নজর তো আছেই ওর।

২০ মার্চ ২০০৯

অলংকরণ: ওঙ্কারনাথ ভট্টাচার্য

heading1 = অভিনেত্রীর হার – অনন্যা দাশ

অভিনেত্রীর হার – অনন্যা দাশ

রিন্টি আর গুগাই ট্রেনে করে পাহাড়ে মামার বাড়ি বেড়াতে যাচ্ছে। সঙ্গে আছে ওদের ড্রাইভার কৃষ্ণদা। বাবা-মা’র অফিসে কাজ পড়ে গিয়েছে, তাই কৃষ্ণদাকে সঙ্গে আসতে হয়েছে। মামাতো দাদা টিটোর সঙ্গে ওদের গরমের ছুটিটা জমবে ভাল! ওদের কম্পার্টমেন্টে আর-একজন বয়স্ক ভদ্রলোক রয়েছেন। ওঁর নাম অনিকেত চট্টরাজ। রিন্টি আর গুগাই দু’জনেই গোয়েন্দা গল্পের বই খুলে বসল দেখে ভদ্রলোক বললেন, “কে অপরাধী সেটা বলে দিলে তো গল্পের মজাটাই চলে যায়। বইগুলো রেখে দাও। আমি তোমাদের একটা সত্যি ঘটনা বলি। তোমরা শুনে বলো তো দেখি, কে দোষী! বলতে যদি পার, তা হলে বুঝব তোমরা শুধু গোয়েন্দা গল্পই পড় না, মাথাটাও খাটাতে পার!” রিন্টি আর গুগাই তো সঙ্গে সঙ্গে রাজি!

ভদ্রলোক শুরু করলেন, “অনুপমাদেবী সিনেমার নামী অভিনেত্রী। ‘স্বর্ণধনুক সিনে অ্যাওয়ার্ড’ উৎসবে ওঁর দুটো ছবি উঠেছে এবার। তার মধ্যে একটার জন্যে উনি আবার ‘শ্রেষ্ঠ অভিনেত্রী’র পুরস্কার পেতে পারেন এমন সম্ভাবনা আছে! ধনুপুর শহরে অনুষ্ঠানটা খুব ঘটা করে আয়োজিত হয় প্রতিবার। সব নামী অভিনেতা-অভিনেত্রী, নেতা, খেলোয়াড়, লেখক, সাংবাদিকের ছড়াছড়ি। অনুষ্ঠানে কী পরবেন অনুপমাদেবী সেই নিয়ে অনেক দিন ধরে খবরের কাগজে, পত্রিকায় সব জল্পনাকল্পনা হয়েছে। অনুষ্ঠানে পরবেন বলে তিনি তাঁর অতি প্রিয় এবং দামি হিরের হার ‘রিভার অফ ফায়ার’ এনেছেন। ধনুকপুরের সবচেয়ে বড় ফাইভ স্টার হোটেলে উঠেছেন তিনি। কড়া নিরাপত্তা চারদিকে। ওঁর চেনা লোক আর হোটেলের স্টাফ ছাড়া উনি যে তলায় উঠেছেন, সেই তলায় কারও যাওয়ার অনুমতি নেই। তবে এর আগে একটা ঘটনা ঘটেছে। ধনুকপুরের ওসি অজয় সামন্ত একদিন হঠাৎ অনুপমাদেবীর বাড়িতে হাজির। অনুপমাদেবীকে তিনি বললেন, ‘দেখুন ম্যাডাম, আপনি যে স্বর্ণধনুক অনুষ্ঠানে আপনার রিভার অফ ফায়ার হারটা পরবেন, সে-কথাটা চারদিকে রটে গিয়েছে। হোটেলের মধ্যে ব্যাপারটা অন্যরকম, সেখানে নিরাপত্তার ব্যবস্থা নেওয়া সম্ভব এবং নেওয়া হচ্ছে। কিন্তু আপনি যদি হারটাকে অনুষ্ঠানে এবং তার পরের পার্টিতে পরে যান, তা হলে আপনার নিরাপত্তার জন্য আমাদের যে পরিমাণ অর্থ ও লোকবল লাগবে, সেটা ডিপার্টমেন্টের পক্ষে বাঞ্ছনীয় নয়। তাই বলছিলাম কী, আপনি যদি ওই হারটা না পরেন তা হলে আমি আর আমার পুলিশ ডিপার্টমেন্ট আপনার কাছে কৃতজ্ঞ থাকব।’

“অনুপমাদেবী একটু ভেবে বললেন, “দেখুন, আমি তো লোকজন, সাংবাদিক সকলকে ব্যাপারটা বলে ফেলেছি। ভুল করেছি জানি, কিন্তু ছোড়া-তির আর মুখে-বলা কথা তো ফিরিয়ে নেওয়া যায় না। তাই হার আমাকে পরতেই হবে, না হলে তো আমার সম্মান থাকে না। তবে আপনাদের কথা ভেবে আমি একটা কাজ করতে পারি। এখনও সময় আছে। আমি ওই হারটার একটা অবিকল নকল তৈরি করতে পারি। নকলটাই না হয় আমি অনুষ্ঠানে পরব। সেটা হারালেও আপনাদের মাথা ঘামাতে হবে না!

“‘উত্তম প্রস্তাব অনুপমাদেবী! আপনার সহয়োগিতার জন্যে ধনুকপুরের পুলিশ ডিপার্টমেন্ট আপনার কাছে কৃতজ্ঞ থাকবে।’

“সব কিছু প্ল্যান মাফিক চলল। অনুপমাদেবী তাঁর রিভার অফ ফায়ার হারটার নকল তৈরি করিয়ে নিলেন অনুষ্ঠানে পরার জন্যে। এবং অনুষ্ঠানে সেটাই পরে গেলেন। সব কিছু খুব ভালভাবেই সম্পন্ন হল। শ্রেষ্ঠ অভিনেত্রীর পুরস্কার পেলেন অনুপমাদেবী।

“পার্টি সেরে রাত তিনটে নাগাদ হোটেলের ঘরে ফিরে হারটা রাখতে গিয়েই চমকে উঠলেন তিনি! হোটেলের ঘরের আলমারিতে একটা ভেলভেটের বাক্সে আসল রিভার অফ ফায়ার হারটা ছিল, সেটা হাওয়া।

“রাতবিরেতে অজয় সামন্তর ডাক পড়ল। অনুপমাদেবীকে উনি বললেন, ‘আপনাকে মানা করা সত্ত্বেও আপনি আসল হারটা আনলেন?

“‘বা রে, আপনিই তো বলেছিলেন যে, হোটেলের নিরাপত্তা ব্যবস্থা কড়া! তাই আমি ওটা হোটেলেই রেখেছিলাম!’

“অজয় সামন্ত মাথানাড়লেন। মনেমনে ভাবলেন, সত্যি বাবা, এসব অভিনেতা-অভিনেত্রীদের নিয়ে আর পারা যায় না।

“খোজখবর নিয়ে আর ঘরের বাইরে লাগানো ভিডিও ক্যামেরা থেকে জানা গেল, অনুপমাদেবীর অনুপস্থিতিতে ওঁর ঘরে চারজন ঢুকেছিল। ওঁর ভাই রজত, ম্যানেজার অলোক সিংহ, পরিচারিকা যশোদা আর হোটেলের কর্মচারী বেলা।

“রজতবাবু বললেন, ‘অনুপমাদেবীই ওঁকে শাল নেওয়ার জন্যে পাঠিয়েছিলেন। হোটেল থেকে বেরিয়ে লবিতে গাড়ির জন্যে অপেক্ষা করার সময় এসি-তে ওঁর নাকি ঠান্ডা লাগছিল।’

“ম্যানেজার অলোক সিংহ ঘরে গিয়েছিলেন অনুপমাদেবীর অনুষ্ঠানের স্পিচের শেষ সংস্করণটা আনতে। গাড়ি করে অনুষ্ঠানে যাওয়ার পথে স্পিচটা ঝালিয়ে নিতে গিয়ে ওঁর খেয়াল হল, সেটা যে কাগজে লেখা ছিল, সেটা হোটেলের ঘরে ফেলে এসেছেন।

“যশোদা গিয়েছিল অনুপমাদেবীর জন্যে পেপারমিন্টের বাক্স আনতে। সকলেই জানে ওঁর মিন্ট খাওয়ার স্বভাব আছে। অনুষ্ঠানে পৌছে ওঁর খেয়াল হল, পার্সে যে বাক্সটা রয়েছে তাতে মিন্ট নেই।

“তিনজন তিন সময়ে যান ঘরে। বেলা হোটেলের কর্মচারী। সে যায় ঘর পরিষ্কার করতে। হার যে অনুষ্ঠানের সময়ই সরানো হয়েছে তাতে সন্দেহ নেই। কারণ, অনুপমাদেবী রওনা হওয়ার আগে হারটা দেখেছিলেন।

“অজয় সামন্ত প্রথমে একটু ফাঁপরে পড়লেন। কিন্তু কিছুক্ষণের মধ্যেই বের করে ফেললেন চোর কে!

“তোমরা বলতে পার, হার কে চুরি করেছিলেন?”

উত্তর: গুগাই বলল, “আমি জানি! ওঁর পরিচারিকা যশোদা!”

অনিকেত চট্টরাজ একটু আশ্চর্য হয়েই বললেন, “কী করে বুঝলে?”

“অনুপমাদেবীর পরিচিত যে তিনজন ঘরে ঢুকেছিল, তাঁরাই শুধু জানতেন, তিনি নকল হার পরে অনুষ্ঠানে গিয়েছেন। হোটেলের কাজের লোকের তো সেটা জানার কথা নয়! তারা উলটে দেখেছে যে, তিনি হারটা পরে বেরিয়ে গিয়েছেন। তাই বেলা প্রথমেই আউট। বাকি তিনজনের মধ্যে রজতবাবু অনুপমাদেবীর শাল আনতে যান। ওটা প্ল্যান করা হতে পারে না। অনুপমাদেবীর যে ঠান্ডা লাগবে সেটা ওঁর জানার কথা নয়। ম্যানেজার অলোকবাবুরও ওই একই অবস্থা। স্পিচটা যে অনুপমাদেবী ফেলে আসবেন, সেটা জানার উপায় ছিল না। যশোদা হারটার কথা জানত। সে তাই অনুপমাদেবীর ব্যাগের পেপারমিন্টের বাক্সটা সুযোগ বুঝে খালি করে রাখে। মিন্ট না থাকলে উনি যে ওকে আনতে পাঠাবেনই, সেটা সে জানত। আগেও নিশ্চয়ই ওরকম হয়েছে। তাই হার সরায় যশোদা।”

অনিকেতবাবু শুনে বললেন, “শাবাশ। তবে এর মধ্যে একটা ক্যাচ আছে। অজয় সামন্ত যশোদাকে চোর হিসেবে ধরিয়ে দেওয়ার পর অনুপমাদেবী খিলখিল করে হেসে উঠে বললেন, ‘ওই দ্বিতীয় হারটাও নকল ছিল কিন্তু! আমি একটু যাচাই করে দেখতে চাইছিলাম যে, আমার চারপাশের লোকজন কতটা বিশ্বাসী। তাই দুটো নকল হার তৈরি করিয়েছিলাম। আসলটা যে ব্যাঙ্কের লকারে আছে সেটা আর ওদের বলিনি!”’

২০ এপ্রিল ২০১০

অলংকরণ: অনুপ রায়

heading1 = গুপ্তধনের ঠিকানা – শ্যামল দত্তচৌধুরী

গুপ্তধনের ঠিকানা – শ্যামল দত্তচৌধুরী

ঠাকুরদাকে আমরা ডাকি দাদু, ডাকতাম। গত সোমবার রাত দশটা ছাপ্পান্ন মিনিটে আমাদের দত্তবাগানের আদি বাড়িতে দাদুর মৃত্যু হয়েছে। মাধবকাকা কত বছর ধরে দাদুকে দেখাশোনা করছেন আমি জানি না। আমার বাবা, জেঠুরা, কাকারা, পিসিরা কেউই থাকেন না দত্তবাগানে। মাধবকাকা ছাড়া আর কে দেখবেন? বংশানুক্রমে মাধবকাকা ওই গ্রামেরই মানুষ।

দাদু খুব ভালবাসতেন আমাকে। বলতেন ‘তোমার মধ্যে আমি থেকে যাব দাদুভাই।’ বছরে একবার দুর্গাপুজোর সময় গ্রামে যেতাম আমরা। আমাকে নিয়ে দাদু মাঠেঘাটে সারাদিন ঘুরে বেড়াতেন। চাষ করার পদ্ধতি শেখাতেন, গাছপালা চিনিয়ে দিতেন। পাখির ডাক শুনে পাখি চেনাতেন।

আমিও মন খুলে গল্প করতাম দাদুর সঙ্গে। যেসব সিক্রেট কাউকে বলিনি, এমনকী বাবা-মাকেও না, তা দাদুকে খোলাখুলি বলতে পারতাম। সেসব কথা অন্য কাউকে বলতে পারি না, কারণ, কেমন যেন ভয় ভয় করে। মনে হয় কেউ বিশ্বাস করবে না, আমাকে নিয়ে হাসিঠাট্টা করবে। আরও বেশি ভয়, কাউকে বললে যদি ক্ষমতাটা হারিয়ে ফেলি।

এই যেমন বছরখানেক আগের ঘটনা। এরিথমেটিক-অ্যালজেব্রা-জিওমেট্রির পেপার। এরিথমেটিক আর অ্যালজেব্রা মোটামুটি আমার নাগালের মধ্যে। কিন্তু জিওমেট্রি আমার কাছে বরাবরের বিভীষিকা। রাইডার দেখলেই বুক ঢিবঢিব করতে থাকে, আর পরীক্ষার সময় তো থিওরেম, করোলারি সব তালগোল পাকিয়ে যায়। স্যার বলতেন, ‘মেন্টাল প্রবলেম।’ কী জানি!

সেবার পরীক্ষার আগের রাতে বারবার জ্যামিতির সূত্রগুলো ঝালিয়ে নিয়ে ঘুমোতে গিয়েছিলাম দেরিতে। ভোরবেলা ঘুমের মধ্যে হঠাৎ চোখের সামনে স্পষ্ট ভেসে উঠল জ্যামিতির একটা অচেনা রাইডার। তারপর স্টেপ-বাই-স্টেপ পিথাগোরাসের সূত্র খাটিয়ে তার সমাধান। জ্বলজ্বলে ছবিটা মনে নিয়ে স্বপ্ন ভেঙে গেল।

ওই প্রশ্নটা হুবহু এসেছিল পরীক্ষায়। ক্লাসের ফার্স্ট বয় অভিষেক পারেনি। আমি পেরেছিলাম।

এর কয়েক মাস আগের কথা। দিল্লি থেকে বোর্ডের চারজনের একটা দল এসেছিলেন স্কলারশিপের জন্য ছাত্রছাত্রী মনোনয়ন করতে। কলকাতার স্কুলে-স্কুলে ঘুরে তাঁরা ছাত্রছাত্রীদের ইন্টারভিউ নেবেন। আমাদের স্কুল থেকে তিনজনের নাম গিয়েছে। তার মধ্যে আমি আছি। মেরিট কাম মিনস স্কলারশিপ।

আমার নাম আছে শুনে দাদা তাচ্ছিল্য করে বলেছিল, ‘তোর হবে না। ওসব ইন্টারভিউ শুধু নিয়মরক্ষার জন্যে। ক্যান্ডিডেট আগেই ঠিক করা আছে, বুঝলি ইডিয়ট?’

দাদার কথাবার্তাই ওরকম। নিজে লেখাপড়ায় ভাল। তাই আমাকে পাত্তা দিতেই চায় না। যাই হোক, লিখিত পরীক্ষায় উত্তীর্ণ হতে আবার মৌখিক পরীক্ষায় ডাক পড়ল। আমি ঠিকঠাক জবাব দিচ্ছিলাম, তাই বোধহয় প্রশ্নগুলো ক্রমশ অস্পষ্ট হতে আরম্ভ করল। শেষে একজন জিজ্ঞেস করলেন, ‘সু সু গেমেৎসু কী?’

চোখে অন্ধকার দেখলাম। তারপরেই আলো ঝলসে উঠল। আমি বললাম, ‘ওটা এক ধরনের পরজীবী প্রাণী, যাকে বলে প্যারাসাইট। জাপানের মাছধরা আর মুক্তো ডুবুরিদের পায়ের তলা দিয়ে সাধারণত তার শরীরে প্রবেশ করে।’ কিছুই জানতাম না কিন্তু বলে দিলাম সঠিক উত্তর।

কোনও বন্ধুকে কিংবা বাড়িতে আমি এসব আশ্চর্য ঘটনা বলিনি, শুধু দাদুকে বলেছিলাম। দু’জনে গ্রামে দিঘির পাশে বসে ছিলাম। দাদু কোনও উত্তর দেননি, শুধু তাঁর ভারী শক্ত হাতটা আমার কাঁধে রেখেছিলেন। দাদু নিজের হাতে লাঙল ধরে চাষ করতেন তো, তাই অমন শক্ত হাত।

কিছুক্ষণ পরে দাদু বলেছিলেন, ‘আমাদের জমিতে গুপ্তধন পোঁতা আছে, তুমি শুনেছ?’

আমরা দিঘির ধারে একটা ছাতিমগাছের ছায়ায় বসে কথা বলছিলাম। আমি বললাম, ‘ভাসা ভাসা শুনেছি, বাবা বেশি কিছু বলতে চাননি।’

আমরা ছেলেবেলা থেকেই গুপ্তধনের কিংবদন্তি শুনে আসছি। দত্তবাগানের বাড়িতে আমাদের পূর্বপুরুষরা নাকি বংশপরম্পরায় গুপ্তধনের সন্ধান করে যাচ্ছেন। সাংকেতিক ভাষায় গুপ্তধনের হদিশ খিড়কির দরজায় খোদাই করা আছে। একশো বছরের বেশি তা রহস্যই থেকে গিয়েছে, এখনও কেউ সেই কোড ভেঙে তার অর্থ উদ্ধার করতে পারেনি।

আমার সম্পর্কে এক জেঠু ছিলেন ভারতীয় সৈন্যবাহিনীর ইন্টেলিজেন্স ব্রাঞ্চে। জেঠুর কাজ ছিল শত্রুপক্ষের গুপ্ত সাংকেতিক বার্তার পাঠোদ্ধার করা। তিনি ক্রিপটোলজিস্ট। আমাদের দেশে অনেক গুপ্তচর, জঙ্গি গা-ঢাকা দিয়ে থাকে। বিদেশ থেকে তাদের কাছে গোপন বার্তা মারফত নির্দেশ আসে। সেই সব বার্তার সাংকেতিক কোড ভাঙার দায়িত্ব জের ডিপার্টমেন্টের। শত্রুপক্ষ ঘনঘন সেই কোড বদলায়। ভারতকে রক্ষা করার জন্য গোয়েন্দা বিভাগকে তাই দিনরাত পরিশ্রম করতে হয়।

এহেন জেঠু চাকরি ছেড়ে দিয়ে একবার নাকি দত্তবাগানের বাড়িতে এসে বাস করেছিলেন আট-দশ বছর। তবু গুপ্তধনের সাংকেতিক কোড ভাঙতে পারেননি। শেষে পুণেতে ছেলের কাছে চলে যাওয়ার আগে আমার বাবাকে বলে গিয়েছিলেন, ‘ওসব আজগুবি গপ্পো রে! কখনওই বিশ্বাস করিস না। গুপ্তধনটুপ্তধন একদম বোগাস!’

একদিন বাবা খেতে খেতে আমাদের বলেছিলেন, ‘আমার ধারণা, কোনও এক পূর্বপুরুষ গুপ্তধনের গল্প ফেঁদেছিলেন বংশধরদের গ্রামে ধরে রাখার জন্য। পরিবার যত বাড়ে ততই দুরে দুরে ছড়িয়ে যায়। আরে, কালের নিয়ম মানতে হবে না। আমাদের আত্মীয়স্বজন ছড়িয়ে আছে সারা বিশ্বে, শুধু বাবা পড়ে আছেন দত্তবাগান আঁকড়ে। এখনও কাল্পনিক গুপ্তধন খুঁজে যাচ্ছেন।’

কিন্তু আমি যখনই দেশের বাড়িতে খিড়কির দরজায় লেখা সংকেতটা দেখি, তখনই আমার শিহরন জাগে। ব্যাপারটা কি তবে আগাগোড়া ভাঁওতা?

৫৬-৫২-২২, ১৬-৬৩-৫১, ৩২-৫১-৫৪-৫২, ১৩-১২-২৩-৩১।

দাদু বলেছিলেন, ‘গুপ্তধন আছে। এখনকার মূল্যে কোটি কোটি টাকার সোনারুপো, মণিমুক্তো, হিরে-জহরত…!’

ঠিক সেই সময় বাড়ি থেকে খাওয়ার ডাক পড়েছিল। তারপর বিকেলে আমরা কলকাতার দিকে রওনা হয়েছিলাম, তাই পুরো ইতিহাস আর শোনা হয়নি। দাদুর সঙ্গে সেবারই আমার শেষ দেখা।

মাধবকাকার ফোন পেয়ে পরদিন সকাল সকাল বাবা আর মা দত্তবাগান রওনা হয়েছিলেন। দাদা আর আমি ছিলাম বাড়িতে। কারণ, তখন আমার পরীক্ষা চলছিল।

বিকেলে স্কুল থেকে ফিরে দাদুর চিঠি পেলাম ডাকবাক্সে। খামের উপরে আমার নাম। বোধহয় কয়েকদিন আগে লিখেছিলেন। চিঠিটা হাতে নিয়ে আমার সারা শরীরে রোমাঞ্চ হল।

‘স্নেহের দাদুভাই,

আমার সময় ফুরিয়ে আসছে। এখন তোমাকে বলে না গেলে আর হয়তো সুযোগ পাব না। আমার পিতৃদেবের মুখে যে ইতিহাস শুনেছিলাম, তা তোমাকে বলে যেতে চাই। আমাদের বং শ প র ষ্প রা য় এই ইতিহাস মুখে মুখে চলে আসছে। ‘কিংবদন্তির সূত্রপাত ১৮৫৭ সালে। ইংরেজদের এক কুঠিবাড়ি আক্রমণ করে একদল সিপাই প্রচুর ধনসম্পদ লুঠপাট করেছিল। পরে ভাগ-বাঁটোয়ারা নিয়ে সিপাইদের মধ্যে দারুণ বিবাদ হয়। দলের নেতা সুরজ পান্ডে রাত্রে অন্যদের ঘুমন্ত অবস্থায় হত্যা করে সাহেবদের ঐশ্বর্য নিয়ে চম্পট দিয়েছিল।

‘তখন দত্তবাগানের জমিদার ছিলেন আমাদের পূর্বপুরুষ মণিলাল দেবশর্মা। কোজাগরী পূর্ণিমার রাত্রি। একটা গোরুর গাড়ি এসে থেমেছিল বাড়ির দরজায়। ছইয়ের তলায় অচেতন অবস্থায় পড়ে ছিল রক্তাক্ত উর্দি পরনে এক সেপাই। সে-ই সুরজ পান্ডে। তার পাশে দুটো ভারী পেটিকা। গাড়োয়ান ভেবেছিল, লোকটা মারা গিয়েছে। ভয় পেয়ে নিয়ে এসেছিল জমিদারের বাড়িতে।

‘সুরজ পান্ডের কিন্তু মৃত্যু হয়নি তখনও। তার পিঠে বর্শার আঘাতের দগদগে ক্ষত। পাক্কা সাত মাস লেগেছিল সেই ঘা শুকোতে। সুস্থ হয়ে সুরজ পান্ডে গ্রামের পথে পথে ঘুরে বেড়াত। ধানখেত পেরিয়ে চলে যেত নদীর ধারে। চুপটি করে বসে থাকত সেখানে। কখনও জঙ্গলে দিয়ে দু’-চারদিন কাটিয়ে আসত। কারও সঙ্গে সে বিশেষ কথাবার্তা বলত না। গাঁয়ের লোকের ধারণা হয়েছিল, তার মাথার গোলমাল দেখা দিয়েছে।

‘তারপর একদিন সুরজ পান্ডে চলে যাওয়ার জন্য তৈরি হয়। হাতে ছোট একটা লোহার বাক্স নিয়ে মণিলালের সম্মুখে এসে দাঁড়িয়েছিল।

‘সুরজ বলেছিল, ‘জমিদারবাবু, এই বাক্স আপনার কাছে গচ্ছিত রেখে যাচ্ছি। সাবধান, যেন অন্য কারও হাতে না পড়ে। এতে মূল্যবান কাগজপত্র আছে, গুপ্তধনের সংকেত। আমি কিছুদিন পরে ফিরে আসব। ততদিন যত্ন করে এটা রাখুন।’

‘শুধু নায়েবমশাই লক্ষ করেছিলেন, সুরজ পান্ডে যখন গোরুর গাড়িতে চেপে রওনা হয়ে গেল, তখন তার সঙ্গে ভারী সেই পেটিকা দুটো ছিল না। সুরজের ঘরে সেগুলো পড়ে ছিল। খালি। মণিলালের আদেশে লোহার বাক্সটা সিন্দুকে রেখে দিয়েছিলেন নায়েবমশাই।

‘তারপর কেটে গিয়েছিল বাইশটা বছর। সুরজ পান্ডে আর ফিরে আসেনি। মণিলালের মৃত্যুশয্যায় নায়েমশাই বলেছিলেন, ‘কর্তাবাবু, লোকটা আর ফিরবে না। হয়তো কোথাও মারা গিয়েছে। আপনি এবার ওর লোহার বাক্সটা খোলার অনুমতি দিন।’

‘জমিদারবাবুর সম্মতি নিয়ে বাক্সটা খোলা হয়েছিল। ওর মধ্যে একটা কাগজ পাওয়া যায়। ততদিনে তা হলদে হয়ে গুঁড়ো গুড়ো হতে বসেছিল। তাতে লেখা, ‘দেবশর্মা জমিদারের চৌহদ্দির মধ্যে আমার ধনসম্পত্তি ছ’ হাত মাটির নীচে চোদ্দোটা ঘড়ায় ভরে পুঁতে রেখে যাচ্ছি। তাতে রইল সাহেবদের হিসেব মতে, এক হাজার চারশো একুশ পাউন্ড সোনা, তিন হাজার আটশো পঞ্চাশ পাউন্ড রুপো এবং অজস্র মণিমুক্তো, হিরে-জহরত। সিরাজের কোষাগার ভেঙে সাহেবরা চুরি করেছিল। মাটিতে গর্ত খুঁড়ে পাথর পেতে তার উপরে ঘড়াগুলো সাজিয়ে রেখেছি। লোহার পাতে ঘড়ার মুখ সিল করা আছে। আমার ঐশ্বর্যের হদিশ রেখে গেলাম সাংকেতিক ভাষায়। আমি ছাড়া কেউ খুঁজে পাবে না গুপ্তধন। ৫৬-৫২-২২, ১৬-৬৩-৫১, ৩২-৫১-৫৪-৫২, ১৩-১২-২৩-৩১।’

‘মণিলাল দেবশর্মা নায়েবমশাইকে বলেছিলেন, ‘এই ঐশ্বর্য সাধারণ মানুষের। খিড়কি দরজার কাঠে খোদাই করে রাখো ওই সংকেত। যে খুঁজে পাবে, তার।’

‘তারপর থেকে শুরু হয়েছিল গুপ্তধন খোঁজার পালা। জমিদারবাবুর নির্দেশে গ্রামেগঞ্জে ঢ্যাঁড়া পিটিয়ে গুপ্তধনের কথা ঘোষণা করা হয়েছিল। বংশপরম্পরায় শুধু মণিলালের পরিবারই নন, রাজ্যের সব লোক শতাধিক বছর ধরে সেই সাত রাজার সম্পদের সন্ধান চালিয়ে যাচ্ছে!

‘হাতে হাতে কবে হারিয়ে গিয়েছিল সুরজ পান্ডের চিঠি। ভাগ্যিস, সংকেতটা লেখা ছিল দরজায়। ব্রিটিশ আমলে একবার বড়লাটের বিশেষজ্ঞ এসেছিল দত্তবাগানে। সুরজ পান্ডের সংকেত নিয়ে প্রচুর গবেষণা হয়েছে। এখনও হচ্ছে। সাতের দশকে আমেরিকার একদল এক্সপার্ট এসে শুধু সংকেতের ছবি নয়, ছাঁচ তুলে নিয়ে গিয়েছিল।

‘তাই বলি দাদুভাই, গুপ্তধন আছে, আছে, আছে আছে।কখনও কিংবদন্তিকে ভাঁওতা বলে উড়িয়ে দিতে নেই। আমাদের পরিবারের বংশধররা চায় দত্তবাগানের জমিদারি বেচে দিতে। আমার তাতে সায় ছিল না। এতদিন আগলে রেখেছিলাম, পরে কী হবে জানি না।

‘তোমার ধমনীতে আমার জিন আছে দাদুভাই। তোমার মধ্যে আমি থেকে যাব! প্রাণভরা ভালবাসা ও আশীর্বাদ নিয়ো।

দাদু’।

দাদুর চিঠি পড়ে আমি অনেকক্ষণ কাঁদলাম। কাল কোনও পরীক্ষা নেই। রাতে খাওয়ার পরে আমি গুপ্তধনের সংকেত সংখ্যাগুলো নিয়ে বসলাম। স্কুলের ডায়েরিতে লিখে রেখেছিলাম। ৫৬-৫২-২২, ১৬-৬৩-৫১, ৩২-৫১-৫৪-৫২, ১৩-১২-২৩-৩১।

আমাদের ক্লাসের অভিষেক কম্পিউটার গুলে খেয়েছে। আমেরিকা হলে নির্ঘাত ওকে বলত, ‘হুইজ কিড’। অভিষেক আমাদের বলে, ও নাকি বাইনারিতে স্বপ্ন দেখে, সারি সারি ০ আর ১। অভিষেক অনেক বড় বড় প্রতিষ্ঠানের সার্ভারের ফায়ারওয়াল ব্রেক করে ঢুকে চুপিচুপি তাদের গোপন তথ্য অ্যাকসেস করতে পারে। এমনকী, একবার ও অ্যাটমিক এনার্জির ডেটা হ্যাকিং করেছিল। কাজটা অবশ্যই বেআইনি। খুব গোলমাল হয়েছিল সেবার।

গুপ্তধনের সাংকেতিক ভাষা আমি দেখিয়েছিলাম অভিষেককে। তিনদিন পরে আমাকে এসে বলেছিল, বাংলায় কোড ব্রেক করা খুব কঠিন। এটুকু বোঝা যাচ্ছে যে, একটা ম্যাট্রিকস আছে, যার মধ্যে স্বরবর্ণ ও ব্যঞ্জনবর্ণগুলো উপর-নীচ আর পাশাপাশি সাজানো রয়েছে। সংখ্যাগুলো এক-একটা অক্ষরের প্রতীক। কিন্তু সমস্যা হচ্ছে, একটা ‘কি’ বা ‘চাবি’ পেলে এরকম সংকেতের পাঠোদ্ধার অসম্ভব। বর্ণমালার পার্মুটেশন কম্বিনেশন করে অসংখ্য কোড তৈরি করা যেতে পারে। যেমন, সাতটা শুদ্ধ স্বর আর পাঁচটা কড়ি ও কোমল স্বর নিয়ে পৃথিবীতে লক্ষ লক্ষ গান তৈরি হচ্ছে…।

শেষ পর্যন্ত অভিষেক পারল না। ওর আগে সেই ক্রিপটোলজিস্ট জেঠুও পারেননি। তারও আগে আমেরিকা আর ব্রিটিশ বিশেষজ্ঞরা ব্যর্থ হয়েছিলেন। আমি তো কোন ছাড়!

তবু মাঝরাত পর্যন্ত সমাধান করার চেষ্টা করে গেলাম। মাথার ভিতর সংখ্যাগুলো গিজগিজ করতে লাগল। শেষ পর্যন্ত ক্লান্তিতে ঘুমিয়ে পড়েছিলাম।

একবার ঘুমোলে আর আমার সকালের আগে ঘুম ভাঙে না। ভোররাতের দিকে কী স্বপ্ন দেখেছিলাম মনে নেই, হঠাৎ চোখের সামনে একটা ছক ভেসে উঠল। একদম স্পষ্ট, যেন দেওয়ালে লেখা।

চমকে ঘুম ভেঙে গেল। বিছানার ওদিকে দাদা। গভীর ঘুমে আচ্ছন্ন। ঘরের ভিতরটা আবছা অন্ধকার। তাড়াতাড়ি পড়ার টেবিলে বসে টেবিলল্যাম্প জ্বালালাম। এক্ষুনি ছকটা খাতায় লিখে ফেলতে হবে। মনের মধ্যে জ্বলজ্বল করছে, পরে ভুলে যেতে পারি।

সংখ্যা আর অক্ষর সাজিয়ে তৈরি ছক। বর্ণমালা থেকে বাদ গিয়েছে ঙ, ঞ, ঢ়, ং, ঃ, ৎ, ঁ আর ৯। এদের ব্যবহার কম বলেই হয়তো।

এই ছকের পাশে গুপ্তধনের সংকেত ফেললাম। সোজা, দারুণ সোজা। যেমন ৫৬। বাঁ দিকের কলামের ৫ আর উপরের সারির ৬ মিলেছে ‘চ’ অক্ষরে। এমনি করে সাজালে ৫৬-৫২-২২ দাঁড়াচ্ছে চ-আ-শ বা-য। ‘চাশ’ শব্দ কখনও পাইনি, তাই ধরা যাক, ‘চাষ’।

১৬-৬৩-৫১ দাঁড়াবে ক-র-ও অর্থাৎ ‘করো’। তেমনই স-ও-ন-আ হচ্ছে ‘সোনা’। আর ফ-ল-ব-এ ‘ফলবে’।

জানলার কাছে দাড়ালাম ল্যাম্পটা নিভিয়ে। তালগাছের পাতার আড়ালে সূর্য উঠছে। আমি বুঝতে পারছি আমাদের কোনও পূর্বপুরুষ সত্যিই গুপ্তধনের ঠিকানা রেখে গিয়েছেন, ‘চাষ করো, সোনা ফলবে’।

৫ সেপ্টেম্বর ২০১০

অলংকরণ: নির্মলেন্দু মণ্ডল

heading1 = হার চোর – চঞ্চলকুমার ঘোষ

হার চোর – চঞ্চলকুমার ঘোষ

কথায় বলে, বাঘের ঘরে ঘোগের বাসা। হরিপুর থানার বড়বাবুর ছেলের বউয়ের চার ভরির হার চুরি হয়েছে। বড়বাবু রাগে খ্যাপা ষাঁড়ের মতো পায়চারি করছেন। থানার মেজবাবু আর ছোটবাবু যেখানে যত চোর, ছ্যাঁচোড়, সিঁধেল, ছিচকে, গাঁটকাটা, রোগা, ঢ্যাঙা, মোটা, পাতলা সকলকে থানায় এনে পুরেছেন।

বড়বাবু চার মাস হল হরিপুর থানায় বদলি হয়ে এসেছেন। ছেলে, ছেলের বউ কলকাতায় থাকে। আগের দিনই তারা হরিপুরে এসেছে। সকালে জানলার পাশে টেবিলের উপর হার খুলে স্নান করতে গিয়েছিল রমা, বড়বাবুর ছেলের বউ। চার ভরির পাথর বসানো সোনার হার। বিয়ের সময় ওই হার দিয়ে রমাকে আশীর্বাদ করেছিলেন বড়বাবু। ইচ্ছে করলে ওই রকম আর-একটা হার কিনে দেওয়া কোনও ব্যাপার নয়। কিন্তু ঘর থেকে চোর এভাবে হার চুরি করে নিয়ে যাবে, কিছুতেই মেনে নিতে পারছিলেন না বড়বাবু। তা ছাড়া, এর পর লোকের কাছে মুখ দেখাবেন কী করে। সকলে বলবে, লোকটা নির্ঘাত থানায় বসে নাকে তেল দিয়ে ঘুমোয়। নয়তো নিজের ঘর থেকে চুরি হল আর চোর ধরা পড়ল। না। নতুন থানায় এসে প্রেস্টিজ পাংচার হয়ে যাবে। এস পি সাহেবের কানে গেলে লজ্জায় মাথা কাটা যাওয়ার উপক্রম হবে।

সকাল থেকে ঘন ঘন সিগারেট টানছেন আর মাঝে মাঝে টেবিল চাপড়াচ্ছেন তিনি। গোটা থানা তটস্থ। লকআপে জায়গা নেই। মুরগির খাঁচার মতো অবস্থা। থিকথিক করছে চোর। মেজবাবু রীতিমতো ধমকধামক দিতে শুরু করেছেন, “কে চুরি করেছিস, বল। না হলে সব ক’টার পিঠের চামড়া গুটিয়ে ডুগডুগি বাজাব।”

সকলের মুখ আমসি। একটা বুড়ো চোর বলে, “বিশ্বাস করুন স্যার। চোর কখনও পুলিশের বাড়িতে চুরি করে না। আমাদেরও করে খেতে হয়। জেনেশুনে নিজের পায়ে কুড়ুল মারব?”

একটা ফচকে চোর পিছন থেকে বলে ওঠে, “গুরুর নিষেধ আছে, কখনও সেমসাইড করবে না। পুলিশ আর চোর মাসতুতো, পিসতুতো ভাই-ভাই। দু’জনে দু’দিক থেকে হাত সাফাই করে।”

মেজবাবু হাতের মোটা লাঠিটা তুলে চেঁচিয়ে উঠলেন, “ওসব বাজে কথা অন্য সময় বলবি। চব্বিশ ঘণ্টার মধ্যে বড়বাবুর হার চাই।”

“বড়বাবুর হার।” একজন ফিকফিক করে হেসে উঠল, “বড়বাবু কবে থেকে হার পরা শুরু করলেন স্যার?”

“বড়বাবুর হার নয়। বড়বাবুর ছেলের বউয়ের হার। পুরো চার ভরি, মাঝখানে মুক্তো বসানো।”

“ইস, কত দাম নিয়েছিল স্যার? যে ঝেড়েছে, ছ’মাস পায়ের উপর পা দিয়ে বসে খাবে।”

“খাওয়াচ্ছি,” পিছন থেকে বড়বাবুর ডাক পেয়ে এগিয়ে গেলেন মেজবাবু।

মুখ গম্ভীর করে বসে আছেন বড়বাবু। মুখ তুলে জিজ্ঞেস করলেন, “কিছু সন্ধান পেলেন?”

“পেয়ে যাব স্যার, আপনি কিছু চিন্তা করবেন। না। বাড়ি গিয়ে স্নান-খাওয়া সেরে বিশ্রাম করুন। হার পেলেই পৌঁছে দিয়ে আসব।”

“ততক্ষণ বউমার কাছে মুখ দেখাই কী করে বলুন তো? তারপর মনোরমা রয়েছে। তাকেই বা কী জবাব দেব?”

ছোট দারোগা গণেশ হাজরা নতুন চাকরি পেয়েছেন। সব ব্যাপারেই তাঁর উৎসাহ একটু বেশি। গুটিগুটি পায়ে এগিয়ে এসে বললেন, “আমি একবার আপনার বাড়ি ঘুরে আসব স্যার?”

মেজবাবু আড়চোখে একবার গণেশের দিকে তাকালেন, ভাবখানা, হাতি ঘোড়া গেল তল, মশা বলে কত জল।

বড়বাবু বললেন, “দ্যাখো চেষ্টা করে।”

থানার গেট থেকে মিনিট চার-পাঁচ গিয়েই বড়বাবুর বাড়ি। বাগান-ঘেরা দোতলা বাড়ি। বাড়ির মালিক, বুড়োবুড়ি হাঁটুর ব্যথায় কাত। তাঁরা একতলায় থাকেন। দোতলায় বড়বাবু।

গণেশ হাজরা গেট খুলে বড়বাবুর বাড়ি ঢুকলেন। দোতলায় সিঁড়ির দরজা বন্ধ। বারকয়েক কড়া নাড়তেই বেজার মুখে দরজা খুলে দিলেন বড়বাবুর বউ মনোরমা।

“কী দরকার?” একেবারে বাঁশচেরা গলার। আওয়াজ।

“আজ্ঞে, স্যার পাঠালেন হার চুরির ইনকোয়ারি করতে।”

মুখ বেঁকিয়ে বড়বাবুর বউ বলে ওঠেন, “নিজের মুরোদে কুলেল না, তাই চেলা-চামুণ্ডাদের পাঠাল। শুধু মুখে হম্বিতম্বি।”।

গণেশ হাজরার পুলিশি সাহস উবে যাওয়ার অবস্থা। দরজার সামনে দাঁড়িয়ে মনোরমা। দু’বার ঢোক গিলে বললেন, “কার হার হারিয়েছে?”

মনোরমার পাশে এসে দাড়াল অল্পবয়সি একটি বউ। মনোরমা এক পলক তার দিকে তাকিয়ে জবাব দিলেন, “এই আমার ছেলের বউ রমা। ওর হার চুরি হয়েছে।”

“বুঝেছি, হারটা ঠিক কোথায় ছিল?”

রমা বলে, “আমার শোওয়ার ঘরে।”

“একবার যাওয়া যাবে?”

“আসুন।”

মনোরমার পিছন পিছন ঘরে ঢুকলেন গণেশ। গোটা ঘরটাই লন্ডভন্ড।

“ঘরের এ অবস্থা করল কে?”

“কে আবার করবে? আমরা শাশুড়ি-বউ করেছি। যার সোনা হারায়, সে বোঝে।”

চাপা গলায় গণেশ বললেন, “সে আমরা ভাল বুঝি। স্বামী হারালেও এমন করে খোঁজে না। তা হারটা কীসের উপর ছিল।”

জানলার পাশে ছোট একটা টেবিল। রমা বলল, “এই টেবিলের উপর ছিল।”

গণেশ হাজরা তাকালেন। জানলার গায়ে লাগানো টেবিল। বাইরে থেকে হাত বাড়ালেই তুলে নেওয়া যাবে। দোতলার জানলা। বাইরে দাঁড়াবার কিছু নেই। ঘরে ঢোকার সময়ই লক্ষ করেছিলেন। “তা হলে ব্যাপারটা দাঁড়াচ্ছে, জানলা দিয়ে কেউ হাত বাড়িয়ে গয়না নেবে না। একমাত্র যদি কেউ মই লাগিয়ে ওঠে।”।

কথাটা বলতেই মনোরমা রেগে ওঠেন, “এতদিন জানতাম, আমার কর্তাটির মাথায় গোবর পোরা। এখন দেখছি, যারাই পুলিশে চাকরি করে সকলের মাথায় গোবর পোরা। দিনের বেলায় চোর একটা বড় মই নিয়ে আসবে, জানলায় উঠবে, তারপর গয়না নেবে, মই ঘাড়ে করে নিয়ে আবার চলে যাবে। চোর কী করে জানবে, আমার বউমা ওই সময় গয়না খুলে বাথরুমে চান করতে যাবে? চোর কি জ্যোতিষী না গনতকার?”

“আমি চান করে এসেই দেখি হার নেই।”

“সেই সময় বাইরের কেউ ঢোকেনি তো?”

“সিঁড়ির দরজা বন্ধ। লোক ঢুকবে কী করে?”

“আপনার কি কাউকে সন্দেহ হয়?”

“পুলিশের বউ বলে কি আমিও পুলিশ যে, দুনিয়াসুদ্ধ লোককে সন্দেহ করব?” ভেটকি মাছের মতো ঝটকে উঠলেন মনোরমা।

গণেশ হাজরা বোকার মতো তাকিয়ে থাকেন, “আচ্ছা, এ বাড়িতে আর কে থাকেন?”

“আমরা কর্তা, গিন্নি আর বউমা। ছেলে কাল বউমাকে পৌঁছে দিয়ে চলে গিয়েছে।”

“কাজের লোক?”

“একটা ঠিকে কাজের মেয়ে আছে, সে সকালে কাজ করে দিয়ে চলে যায়।”

“সে হার নেয়নি তো?”

রমা তাড়াতাড়ি বলে, “কী করে নেবে? হার তখন আমার গলায়।”

পুরো ব্যাপারটাই কেমন জটিল হয়ে আসছিল গণেশ হাজরার কাছে।

“তা হলে হারটা চুরি করল কে?”

মনোরমা বিরক্ত মুখে বলেন, “সেটা যদি আমরাই খুঁজে বের করতে পারব, তবে সরকার বাহাদুর গুচ্ছের টাকা দিয়ে আপনাদের পুষছেন কেন?”

গণেশ হাজরা বুঝতে পারছিলেন, এখানে আর সুবিধে হবে না। তাড়াতাড়ি বললেন, “আমি আসি বউদি। যা দেখার, দেখে নিয়েছি।” আর কিছু শোনার আগেই তরতর করে সিঁড়ি দিয়ে নীচে নেমে এলেন। বুকের মধ্যে তখনও ধড়াস ধড়াস করছে। এই মহিলাকে নিয়ে কী করে বড়বাবু এত বছর সংসার করছেন, ভাবা যায় না। সাক্ষাৎ মা কালী। একেবারে খড়গহস্ত। দরজা ভেজিয়ে বাইরে এসে দাঁড়ালেন। গণেশ হাজরা। গোটা বাড়িটা একবার চক্কর দিয়ে নিলেন। চারদিকে পাঁচিল, সামনে বড় রাস্তা। মই দিয়ে উঠবে, সে উপায় নেই। কেউ মই লাগালে লোকের চোখে পড়বেই। জানলার ধারে পাশাপাশি দুটো ঝাউ গাছ রয়েছে। এক সরু কাঠবিড়ালি ছাড়া কেউ সেখানে উঠতে পারবে না। সব যেন গোলকধাঁধার মতো মনে হচ্ছে। এখন থানায় গিয়ে বড়বাবুকে কী বলবেন! মেজবাবু সেঁতো হেসে জিজ্ঞেস করবেন, “তদন্তের কাজ কত দূর এগোল?”

বেলা দুপুর। মাথার উপর রোদ ঝাঁঝাঁ করছে। ঘেমেনেয়ে গলদঘর্ম অবস্থা। থানায় না গিয়ে বাড়ি ঢুকে পড়লেন গণেশ হাজরা। স্নান-খাওয়া সেরে একেবারে থানায় যাবেন। ঘরের সামনে আসতেই শ্যালকবাবুর গলার আওয়াজ পেলেন। মাসের শেষ। এই সময় পকেট প্রায় গড়ের মাঠ। এর আগেও গণেশ দেখেছেন, বেছে বেছে এই সময়টাতেই শ্বশুরবাড়ির লোকেরা আসে। কিছু বলার উপায় নেই। বউয়ের ভাই বলে কথা। একেবারে মুখ হাঁড়ি হয়ে যাবে বউয়ের। দরজা খোলা। ঘরে ঢুকতেই শ্যালকবাবুর মুখে হাসি।

“আসুন জামাইবাবু, আপনার জন্যই বসে আছি।”

রাগে গা জ্বলতে থাকে। আমার বাড়িতে আমাকেই অভ্যর্থনা করা হচ্ছে! সে-কথা বলার উপায় নেই। কষ্ট করে হাসি ফুটিয়ে বললেন, “কখন এলে!”

শ্যালকবাবু কিছু জবাব দেওয়ার আগেই গণেশের বউ সুলতা বলল, “সকালেই রন্তু এসেছে।”

রন্তুর ভাল নাম রন্তিস রায়। বি এসসি পাশ করে ব্যোমকেশের মতো এখন শখের গোয়েন্দা। দু-চারটে রহস্য ভেদ করে অল্পস্বল্প নামও করেছে। যদিও শ্যালকের গোয়েন্দাগিরিতে এতটুকু বিশ্বাস নেই গণেশের।

রন্তু একপলক গণেশের দিকে তাকিয়ে বলল, “জামাইবাবুর মুখ দেখে মনে হচ্ছে, ছোটখাটো কোনও গাড্ডায় পড়েছেন।”

“ছোটখাটো নয়। একেবারে বড় গাড়ায় পড়েছি।”

“ব্যাপারটা কী? খুলে বলুন তো দেখি, আপনাকে কোনও সাহায্য করা যায় কি না।”

অন্য সময় হলে শ্যালকবাবুকে তুড়ি মেরে উড়িয়ে দিতেন। আজ আর সাহস হল না। ফ্যানের তলায় ধপ করে বসে পড়লেন। সামনে রাখা বোতল থেকে ঢকঢক করে খানিক জল খেয়ে বললেন, “বড়বাবুর ছেলের বউয়ের সোনার হার চুরি গিয়েছে।”

হাততালি দিয়ে ওঠে রন্তু, “ব্ৰেভো। চোরের এলেম আছে বলতে হবে। দেখা হলে পায়ের ধুলো নিতাম।”

“তুমি ঠাট্টা করছ। এদিকে বড়বাবু একেবারে ফায়ার হয়ে গিয়েছেন।”

“ব্যাপারটা খুলে বলুন তো।”

একটু চুপ করে থেকে আগাগোড়া গোটা বৃত্তান্তটা বলে গেলেন গণেশ। কিছুক্ষণ গুম মেরে থাকে রন্তু।।

“কেসটা একটু জটিল বলেই মনে হচ্ছে। বাইরের কেউ নিশ্চয়ই ঘরে ঢুকেছিল। না হলে হারটা আপনাআপনি ভ্যানিশ হতে পারে না।”

“বাইরের লোক ঢুকবে কেমন করে? দরজা বন্ধ। জানলা দিয়ে হাত বাড়িয়ে নেওয়ার উপায় নেই।”

“আমি একবার বড়বাবুর বাড়ি যেতে পারি?”

আঁতকে উঠলেন গণেশ, “বাঘের খাঁচায় যেতে রাজি আছি। ওখানে আর না।”

পাশ থেকে সুলতা বলল, “যত সব ভিতুর ডিম। আমি তোকে নিয়ে যাব।”

গণেশ বউয়ের দিকে তাকিয়ে বললেন, “সেই ভাল হবে। দুঃখের সময় একটু সমবেদনা জানাতে পারবে।”

দুপুরবেলায় শুয়ে ছিলেন মনোরমা। পাশের ঘরে রমা শুয়ে শুয়ে ভাবছিল, কী করে শ্বশুরের কাছ থেকে ওই রকম আর-একটা হার বাগানো যায়।

সুলতা আগেও কয়েকবার এসেছে বড়বাবুর বাড়ি। দরজা খুলে দিয়েই বিরক্ত মুখে তাকালেন মনোরমা। কিছু বলার আগেই সুলতা বলল, “খবরটা শুনেই মনটা এমন খারাপ হয়ে গেল দিদি।”

বিড়বিড় করেন মনোরমা। যত সব আদিখ্যেতা। জিনিস হারাল আমার, মন খারাপ হল ওর। মনের রাগ মনে চেপেই বললেন, “এসো ভাই, কপাল খারাপ, না হলে ঘর থেকে পাখা মেলে হার উধাও হয়ে গেল! তোমার সঙ্গে এই ছেলেটি কে?”

“আমার ছোট ভাই রন্তু।”

ঝপ করে প্রণামটা সেরে ফেলল রন্তু। জানে, প্রণাম করলে সবাই সন্তুষ্ট।

“দিদির কাছে আপনার কথা অনেক শুনেছি। মনে হল, এই দুঃসময়ে পাশে এসে দাড়ানোটা আমাদের কর্তব্য। চুরিটা ঠিক কোন জায়গায় হয়েছিল?”

“কেন, তুমিও কি তোমার জামাইবাবুর মতো ইনকোয়ারি করবে?”

“না, সেরকম কিছু নয়, তবে একটা সন্দেহ হচ্ছে, দেখা যাক সেটা সত্যি কি না। যখন হারটা খুলে রেখে বউদি চান করতে গেলেন, তখন আপনারা ছাড়া ঘরে আর কেউ কি ছিল?”

“না।”

“ঘরে ঢোকার সদর দরজা ছাড়া আর কোনও দরজা আছে?”

“ছাদের একটা দরজা আছে। তবে সেটা বন্ধ থাকে।”

ভিতর থেকে রমা বের হয়ে এসেছিল। পরিচয় করিয়ে দিতেই রন্তু জিজ্ঞেস করল, “বউদি, আপনি যখন চান করে এসে দেখলেন হার নেই, তখন অস্বাভাবিক কিছু কি আপনার চোখে পড়েছিল?”

“খেয়াল করিনি।”

“ভালভাবে মনে করার চেষ্টা করুন। জানলা থেকে কিছু দেখেছিলেন?”

রমা তাড়াতাড়ি বলল, “মনে পড়েছে। হারটা না পেয়ে সামনে গেলাম। কাউকে দেখতে পেলাম না। তবে ঝাউগাছটা খুব দুলছিল।”

“আর কিছু?”

“মনে হল, কেউ একটা জানলার কারনিসের উপর লাফ দিল।”

রন্তু এগিয়ে গিয়ে জানলার উপর নাক রেখে কিছু শোকার চেষ্টা করল। পিছনে তিনজন হাঁ করে চেয়ে থাকল। শুধু সুলতা জিজ্ঞেস করল, “হার কি পাওয়া যাবে?”

কোনও জবাব দিল না রন্তু। জানলার উপর ঝুঁকে পড়ে খুঁটিয়ে খুঁটিয়ে দেখছিল। তারপর দু’আঙুল দিয়ে সন্তর্পণে কিছু একটা তুলে ধরল। সবাই বড় বড় চোখে তাকাল, একটা আঙুল খানিক লম্বা চুল।

“এই চুলটা কার?”

মনোরমা বলেন, “আমাদের কারও হবে।”

মাথা নাড়ে রন্তু, “আমার মনে হচ্ছে না। এ চুলের রং বাদামি।”

সুলতা গম্ভীর গলায় বলল, “হার খুঁজতে এসে তুই চুল খুঁজে বের করলি!”

রন্তু চুলটা দেখতে দেখতে বলল, “আসল গোয়েন্দারা এই সব ছোটখাটো জিনিস থেকেই রহস্য ভেদ করে।”

“তার মানে ওই চুল থেকেই তুই রহস্য ভেদ করবি?”

দিদির কথার কোনও জবাব দিল না রন্তু। জানলা দিয়ে এক পলক বাইরে চারদিকে তাকিয়ে বলল, “চোর এই জানলা দিয়ে হার নিয়েছে।”

“নিল কেমন করে?”

“ধীরে ধীরে সব জানতে পারবি। এখন একটা বড় মই দরকার। বাইরে থেকে এই জানলায় উঠতে হবে।”

মনোরমা আর রমার কৌতুহল বাড়ছিল। মনোরমা বললেন, “থানায় বড় মই আছে। দাঁড়াও, আমি ফোন করে দিচ্ছি।”

রমা মুখ কাঁচুমাচু করে বলল, “হার পাওয়া যাবে তো?”

রন্তু মুচকি হেসে জবাব দিল, “হার না পাওয়া গেলেও চোরের সন্ধান পাওয়া যাবে।”

রমা ঠোঁট উলটে বলল, “তাতে আমার কী লাভ হবে?”

মনোরমা সঙ্গে সঙ্গে বললেন, “তখন বড়বাবু, মেজবাবু, ছোটবাবু ছুটবেন চোর ধরতে।”

সুলতা বলল, “আর, চোরকে পাওয়া গেলেই হার পাওয়া যাবে।”

রন্তু মাথা নাড়ে, “হুঁ-হুঁ, এ চোরকে ধরা থানার কর্তাদের কম্মো নয়। দিদি, এখন তাড়াতাড়ি মইটা আনতে বলুন।”

খানিক পরেই একসঙ্গে বড়বাবু, মেজবাবু,। ছোটবাবু এসে হাজির। পিছনে লম্বা মই নিয়ে চারজন পেটমোটা পুলিশ। তার পিছনে বন্দুক নিয়ে আরও চারজন। ঘরে ঢুকেই বড়বাবু চেঁচিয়ে উঠলেন, “চোর কোথায়? চোর কোথায়?”

মনোরমা মুখ ভেঙান। “চোর যেন আমার আঁচলের তলায় বসে আছে। উনি আসবেন আর সঙ্গে সঙ্গে বের করে দেব। এই বুদ্ধি নিয়ে থানার বড়বাবু হয়েছেন!”

বউয়ের সামনে এলেই বড়বাবু যেন কেমন কুঁকড়ে যান। আমতা আমতা করে বললেন, “তবে মই কী হবে?”

“এর দরকার।”

রন্তুর দিকে চোখ পড়তেই বড়বাবু বললেন, “তুমি কে হে ছোকরা?”

তাড়াতাড়ি গণেশ জবাব দিলেন, “স্যার, আমার শ্যালক।”

“মই দিয়ে কী করবে?”

“তোমার অত খোঁজে কী দরকার?” ধমকে উঠলেন মনোরমা।

রন্তু জানলার সামনে এসে বলল, “এইখানটায় মই লাগান। আমি উপরে উঠছি।”

দেওয়ালের গায়ে মই। চারজন পুলিশ মই ধরে আছে। চারজন পুলিশ অ্যাটেনশন হয়ে বন্দুক উঁচিয়ে আছে। বড়বাবু, মেজবাবু, ছোটবাবু উর্ধ্বমুখী হয়ে চেয়ে আছেন। মেয়েরাও বেরিয়ে পড়েছেন, রাস্তায় লোক জমতে শুরু করেছে।

মই বেয়ে উপরে উঠতে শুরু করল রন্তু। কারও চোখের পলক পড়ে না। মইয়ের মাথায় উঠে একবার চারদিকটা দেখে নিল। মাথার উপরে কারনিস। সোজা কারনিসের উপরে হাত বাড়িয়ে দিল। নীচে সকলে উত্তেজনায় টানটান। কী হয়, কী হয় ভাব!

দু’-চারবার হাতটা এদিক-ওদিক করেই চেঁচিয়ে উঠল রন্তু, “পেয়েছি পেয়েছি।”

তারপরই হাতটা সামনে আনতেই বড়বাবু চেঁচিয়ে উঠলেন, “ওই তো বউমার হার।”

রন্তু হার নিয়ে নীচে নামতেই বড়বাবু বললেন, “পুলিশে ঢুকলে তোমার ভবিষ্যৎ উজ্জ্বল।”

“ভবিষ্যৎ উজ্জ্বল নয়। বলো, একেবারে ঝাঁঝরা, ঠিক তোমার মতো।”

বউয়ের দিকে একবার কটমট করে তাকিয়ে মুখ ফিরিয়ে নিলেন বড়বাবু।

সুলতা ভাইয়ের হাত ধরে বলে ওঠে, “তুই কী করে জানলি, ওখানে হার আছে?”

রন্তু মুখটা গম্ভীর করে বলল, “যখন জানলাম চোর জানলা দিয়ে ঢুকেছে, তখনই সন্দেহ হল। এটা মানুষের কাজ নয়, একমাত্র বাঁদরই পারে ওই রকম সরু গাছ বেয়ে উঠে আসতে। আর গাছটা জানলার গায়ে। গাছ দোলার কথা শুনে আর লোমটা দেখে একেবারে নিশ্চিন্ত হয়ে গেলাম। মনে হল, হারটা যখন খাওয়ার জিনিস নয়, বাঁদরটা ওটাকে কাছাকাছি কোথাও ফেলে দেবে। অনুমান করে কারনিসে উঠলাম।”

মনোরমা বললেন, “ক’দিন ধরে দেখছিলাম, একটা বাঁদর এ পাড়ায় ঘুরছে। এ তা হলে ওই বাঁদরব্যাটার বাঁদরামি৷”

বড়বাবুর মুখে মুচকি হাসি। পাশে দাঁড়িয়ে মেজবাবু। বড়বাবুর দিকে চেয়ে বললেন, “তা হলে স্যার যাদের লকআপে রেখেছি?”

“চা-বিস্কুট খাইয়ে ছেড়ে দিন।”

“আর বাঁদরটাকে?” কেউ একজন জিজ্ঞেস করল।

“তাকেও চা-বিস্কুট খাইয়ে দিক,” মুখ বেঁকিয়ে বলে ওঠেন মনোরমা, “ভাগ্যিস ছেলেটা এসেছিল! হলে হারটা পাওয়া যেত না। বিনা দোষে লোকগুলো সারাদিন আটকা পড়ে থাকত। যত সব অপদার্থের দল।”।

৫ জুন ২০১১

অলংকরণ : অনুপ রায়

