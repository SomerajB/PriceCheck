heading1 = ভারত যুদ্ধে পিঁপড়ে – প্রেমেন্দ্র মিত্র

ভারত যুদ্ধে পিঁপড়ে – প্রেমেন্দ্র মিত্র

মহাভারতে নেই

ভারত-যুদ্ধে পিঁপড়ে! সে আবার কী?

শুনে হাসি পাচ্ছে তো? কথাটা বিশ্বাস হচ্ছে না! কাঠবিড়ালিরাও যেমন কাজে লেগেছিল, ভারত-যুদ্ধে মানে কুরুক্ষেত্রের সেই মহাযুদ্ধে পিঁপড়েদের সেইরকম কোনও মদত ছিল বলে মনে হচ্ছে হয়তো।

না, সরাসরি ভারত-যুদ্ধে পিঁপড়েদের কোনও পার্ট ছিল বলে জানা নেই।

তবে, যাক বলেই ফেলা যাক —পিঁপড়েদের—না, বহুবচনটা ভুল, আসলে—একটি ক্ষণজন্মা পিঁপড়ে তার কেরামতিটুকু না দেখালে ভারত-যুদ্ধের প্রামাণিক ইতিহাসে ওই পাঁচ লহমার ফাঁক মানে ফাঁকিটুকু থাকত না।

ক্ষণজন্মা পিঁপড়ে! তার কেরামতিতে ভারত-যুদ্ধের ইতিহাসে ফাঁক?

কেরামতিটা কী?

তা বোঝাবার জন্যে গোড়া থেকে শুরু করা উচিত। একেবারে বাহাত্তর নম্বরের সেই দোতলার আড্ডাঘরে বত্রিশ ডিগ্রি সেন্টিগ্রেডে শুরু এক রবিবারের গুমোট সকালবেলায়।

কাগজে আবহাওয়ার পূর্বাভাস দিয়েছে— সারাদিন ভ্যাপসা গরম, বিকালে বজ্রবিদ্যুৎসহ প্রচুর বৃষ্টির সম্ভাবনা।

কাগজে তো হপ্তাভর রোজই ওই ভাওতা দিচ্ছে। কিন্তু সব ভরসাই ফরসা। না আকাশ, না টঙের ঘর থেকে এক ছিটেফোঁটা বর্ষণের লক্ষণ পাচ্ছি।

আকাশে কি টঙের ঘরে বজ্র-বিদ্যুৎ অবশ্য নেই। কিন্তু তাতেই তো আরও জ্বালা।

বজ্রবিদ্যুতের জায়গায় দু-বেলা কোকিলের বদলে দাঁড়কাক-গিলে-খাওয়া গলায় অমৃতসমান মহাভারতের কথা শুনছি।

কখনও—

গোপালের চরিত্র দেবের অগোচর।
অন্য কে কহিতে পারে ত্রৈলোক্য ভিতর॥
ব্রহ্মাণ্ড বলি যে এক চতুর্দশ লোকে।
বিরাট পুরুষ ধরে এক লোমকূপে॥
তিল অর্ধ কোটি সে ব্রহ্মাণ্ড ধরে গায়।
এমত বিরাট যার নিঃশ্বাসে প্রলয়॥

কখনও বা—

অশ্বত্থামা নামে হস্তীতার তুল্য অন্য নাস্তি
এমনি উত্তম গজবর।
বর্ণে তিনি জলধর, ঈর্ষা সম দন্ত সর
দেখিতে বড়ই ভয়ঙ্কর॥
তাহে আরোহণ করি, আসে কুরু অধিকারী
যথা আছে বীর বৃকোদর।
হাতে গদা ঘোরতর, রোষযুক্ত নৃপবর
ভীমসনে করিতে সমর ॥

গলাটি কার তা আর বলে দিতে হবে না নিশ্চয়।

হ্যাঁ, সেই একমেবাদ্বিতীয়ম্‌ তেতালার টঙের ঘরের তিনি কিছু দিন ধরে আর সব ছেড়ে মহাভারত ধরেছেন। আমরাও সেইসঙ্গে পথে বসেছি।

সময়ে অসময়ে তাঁর নিজস্ব ট্রেডমার্ক-মারা গলায় ওপর থেকে কাশীরাম দাসের পয়ার ভেসে আসে। সে পয়ারের ঢেউ ঠেলে কোনও রকমে যদি তাঁর কাছে গিয়ে পৌঁছই তিনি যেন মহাভারতের অমৃতরসে ডুবে আমাদের দেখতেই পান না।

তাঁর মতিগতি একটু ফেরাবার আশায় স্বস্ত্যয়নের উপচার জোগাতে আমরা কিছু ত্রুটি করিনি এ পর্যন্ত। কখনও আমিষ কখনও নিরামিষ, সাত্ত্বিক বা তামসিক বেশ কিছু আমাদের সমভিব্যাহারে গিয়েছে।

নৈবেদ্য সামনে ধরে দিয়ে আমরা একান্ত বশংবদ হয়ে এধারে ওধারে বসেছি। তার শূন্য দৃষ্টি দু’-একবার আমাদের দিকে ফিরলেও এ স্থূল বর্তমান ভেদ করে সেই সুদূর হস্তিনাপুরেই বোধহয় চলে গেছে। আমরা যে তাঁর গোচরীভূত তার কোনও প্রমাণ পাইনি।

শুধু দক্ষিণ হস্তটা তাঁর নিজের অজান্তেই প্লেটের প্রত্যক্ষ বর্তমানের ওপর প্রসারিত হয়েছে। অচেতনভাবেই মুখে গিয়ে পৌঁছেছে তারপর।

সেখানে যান্ত্রিক দন্ত নিষ্পেষণ চলতে চলতে হঠাৎ ক্ষণিকের জন্যে থামায় আমরা শশব্যস্ত হয়ে বলার সুযোগ পেয়েছি—কবিরাজিটা কি জুত হয়নি ঘনাদা ? একেবারে টাটকা ভাজিয়ে এনেছি কিন্তু!

ঘনাদার কর্ণকুহরেই বোধহয় কথাগুলো প্রবেশ করেনি। সাড়ে তিন হাজার বছর ছাড়িয়ে গিয়ে কৃষ্ণার্জুনের কাছে অগ্নিদেবের ক্ষিদের বায়নাই তিনি তখন শুনছেন।

হাসিয়া কহেন পার্থ, কহ বিচক্ষণ।
কোন ভক্ষ্য দিলে তৃপ্ত হইবা এক্ষণ॥
আমি অগ্নি, বলি দিয়া নিজ পরিচয়।
আশ্বাস পাইয়া বলে অগ্নি মহাশয়॥
ব্যাধিযুক্ত বহুকাল আমার শরীর।
নিব্যাধি করহ মোরে পার্থ মহাবীর॥
খাণ্ডব বনেতে বহু জীবের আলয়।
সেই বন ভক্ষ্য মোরে কর ধনঞ্জয়॥
উদর পুরিয়া খাই এই অভিরুচি।
কোনও পশুপক্ষী মৎস্যে নাহিক অরুচি॥

অগ্নিদেবের ক্ষিদের আবদার শোনাতে শোনাতে খাণ্ডব বনের অভাবে সামনে ধরে দেওয়া প্লেটগুলো ঘনাদা চেটেপুটে সাবাড় করেছেন। আমাদের উপস্থিতি টের পাবার কোনও লক্ষণই কিন্তু দেখা যায়নি।

মনে মনে গজরাতে গজরাতে নীচে নেমে এসেছি সবাই। আর তারপরই ঘনাদাকে কাত করবার এই নতুন মতলব ভাজা হয়েছে।

ফন্দিটা বিষে বিষক্ষয়, মানে যাকে বলে অটোভ্যাক্সিন। যা দিয়ে আমাদের জ্বালাচ্ছেন তাই দিয়ে ঘনাদাকে জব্দ করা। অর্থাৎ তাঁর ওপরই মহাভারত চাপানো।

সকাল থেকেই আমাদের তর্কটা শুরু হয়েছে। ঘন্টার কাঁটা ছ’টা থেকে সাতটার দিকে যত এগিয়েছে আমাদের গলা ধাপে ধাপে তত চড়ে তেতালার টঙ পর্যন্ত পৌঁছেছে নিশ্চয়।

এক দিকে শিবু আর আমি, অন্য দিকে গৌর আর শিশির।

তর্ক তো নয় যেন দ্বিতীয় কুরুক্ষেত্র।

ছ’টা একত্রিশে শিবুর হাঁক ন্যাড়া সিঁড়িটা বোধহয় পেরিয়ে গেছে—আলবাত হারত পাণ্ডবেরা।

কখখনো না।—শিশিরের প্রতিবাদ খোলা ছাদ পর্যন্ত নিশ্চয়।

কচুকাটা হত তা হলে!—আমি গলাটা টঙের ঘরে পর্যন্ত পৌঁছে দিতে পেরেছি বোধহয়।

ওপরে ঘনাদার সুরেলা মহাভারত শোলোক আওড়ানো হঠাৎ যেন থেমেছে। এই ‘জিরো আওয়ার’ বুঝে নিজেদের গলার পেছনে আমরাও এবার ন্যাড়া সিঁড়ি বেয়ে টঙের ঘরের দিকে পা বাড়িয়েছি। পেছন দিকে তাকিয়ে খাবারের ট্রে সমেত বনোয়ারি ঠিক হিসেব মতে হাজির হবার জন্য তৈরি কিনা দেখে নিতে ভুলিনি।

তারপর টঙের ঘরে গিয়ে দোতালার তর্কট একেবারে যেন তপ্ত খোলা থেকে নামিয়ে দিয়েছি ঘনাদার সামনে।

গৌর প্রায় বিধানসভার মেজাজ নিয়ে আমাদের বিরুদ্ধে ঘনাদার কাছে স্পিকারের রুলিং চেয়েছে দাঁত মুখ খিঁচিয়ে—শুনেছেন শুনেছেন এদের কথা! বলে পাণ্ডবরা নাকি গোহারান হারত কুরুক্ষেত্রে!

হারতই তো—শিবু তাল ঠুকেছে ঘনাদার তক্তপোশটাই চাপড়ে—দুর্যোধন অমন গবেট না হলে তুলোধোনা হত পাণ্ডবেরা।

তুলোধোনা হত পাণ্ডবেরা!—শিশির আর গৌর যেন অর্জুনের গাণ্ডীব আর ভীমের গদা-ই হাতে নিয়ে হুংকার দিয়েছে—কে তুলোধোনা করত, কে? দুর্যোধনের নিরানব্বইয়ের বদলে আরও ন’শো নিরানব্বইটা ভাই থাকলেও, তাতে কুলোত না।

দুর্যোধনের ভাইয়েদের আবার ডাকা কেন?— আমি গলায় একেবারে লঙ্কাবাটা মাখিয়ে বলেছি, তাদের মাঠে নামবার দরকারই হত না। গ্যালারিতে বসেই তারা ফাইনাল দেখতে পেত। দেখত কর্ণ— হ্যাঁ একা সূতপুত্র কর্ণ কেমন করে কুরুক্ষেত্রের কাঁকুরে মাটিতে পাঁচ ভাই পাণ্ডবের নাকগুলো ঘষে দেয়। নেহাত দুর্যোধন নিজের আহাম্মকিতে রেফারিকেই খচিয়ে দিলে তাই।

কথাগুলো বলতে বলতে আড়চোখে ঘনাদার দিকে অবশ্য নজর রেখেছি। এত পাঁয়তাড়া যে জন্যে কষা সে মতলব একটু হাসিল হচ্ছে কি?

কোথায়?

ঘনাদা তাঁর কাশীরাম দাসের বিরাট গন্ধমাদনটি সামনে খুলে ধরে শোলোক আওড়ানো থামিয়েছেন বটে, কিন্তু নিজে যেন তাঁর এই টঙের ঘরেই আর নেই। দেহটা শুধু ফেলে রেখে কুরুক্ষেত্রেই বুঝি চরতে গেছেন।

তা গেছেন যান। ফিরতে যাতে হয়, তার জন্য নারাচ, নালিক, পাশুপত থেকে ব্রহ্মাস্ত্র পর্যন্ত সবরকম অস্ত্রের ব্যবস্থা না করে আজ আমরা আসিনি।

দু’-এক সেকেন্ডের ফাঁক যা পড়েছিল রেফারি কথাটার খেই ধরে তা ঢেকে গৌর খিঁচিয়ে উঠল— রেফারি! রেফারি আবার কে?

রেফারি কে জানো না। সঙ্গে সঙ্গে শিবুর টিটকিরি আর আমার নব মহাভারত পাঠ শুরু।

শিশির আর গৌরের দিকে চেয়ে কানমলা দেওয়া গলায় বললাম, মহাভারতটাও পড়িসনি! শোন তা হলে

মহাভারতের কথা কী কহিব আর।
কী হলে যে কী হইত অন্ত পাওয়া ভার॥
দুর্যোধন দুর্ভাগার মতিচ্ছন্ন হইল।
পদতল ছাড়িয়া বুদ্ধু শিয়রে বসিল॥
তাই না চটে চতুর কৃষ্ণ গাড়োয়ান হইয়া।
পাণ্ডু বয়েজ টিমকে দিলেন ম্যাচটা জিতাইয়া॥
চালের ভুলে রুষ্ট যদি না হতেন রেফারি।
কুরুক্ষেত্রে যায় কুরুরা পেনাল্টিতে হারি?॥

ঘনাদার দিকে চোখ রেখেই পদগুলো আওড়াচ্ছিলাম, কিন্তু শুভলক্ষণ কিছু দেখলাম না। ঠিক কুরুক্ষেত্রে না থাকলেও এখনও হস্তিনাপুর ছেড়ে তিনি আসতে প্রস্তুত নন মনে হল।

ঠিক ঘড়ির কাঁটায় কাঁটায় সাতটা বাজতে পাঁচ মিনিটে বনোয়ারি তখন ঘরে ঢুকে ঘনাদার সামনে খাস্তার কচুরি আর অমৃতির প্লেট দুটো ট্রে থেকে নামিয়ে রাখছে।

ঘনাদার মুখের ভাব দেখে মনে হল এবারে তাঁর হস্তিনাপুরের প্রবাস থেকেই তিনি আনমনে সে প্লেটে হাত বাড়াতে দেরি করবেন না।

ব্রহ্মাস্ত্রটা চটপট তাই প্রয়োগ করতে হল এবার।

ঘনাদার লুব্ধ হাত প্লেটে এসে পৌঁছবার আগেই দু’দিক থেকে গৌর ও শিবু চক্ষের নিমেষে দুটি প্লেট তুলে নিয়ে বনোয়ারিকে ধমকে উঠল—কী হচ্ছে কী এসব! যখন-তখন খাবার দিলেই হল! এখন এসব কে আনতে বলেছে!

বনোয়ারি অভিনেতা নয়। আগে থাকতে অনেক শেখানো পড়ানো সত্ত্বেও গৌর শিবুর ধমক খেয়ে সে সব ভুলে তোতলা হয়ে গিয়ে দু’বার শুধু ‘হামি হা…মি… তো’ গোছের কিছু একটা উচ্চারণ করল। আমাদের মতলব হাসিলের পক্ষে তাই কিন্তু যথেষ্ট।

ঘনাদার মুখের চেহারাটা তখন সাড়ে তিন হাজার বছর আগেকার হস্তিনাপুর থেকে এক ঝটকায় উনিশশো পঁচাত্তরের বাহাত্তর নম্বরে এসে পড়ার জন্যেই বোধহয় বেশ একটু ভ্যাবাচাকা।

আর যাই হোক এরকম একটা অবস্থার কথা তিনি কল্পনা করতেই পারবেন না জেনে মতলবটা ভাঁজা হয়েছিল।

কচুরি অমৃতির প্লেট দুটো বনোয়ারির ট্রেতে তুলে তাকে চলে যাবার হুকুম দেওয়ার সঙ্গেই কাজ যা হবার হল।

ঘনাদা অবশ্য এইটুকুর মধ্যেই নিজেকে সামলে নিয়েছেন। সেই ভ্যাবাচাকা ভাবটা মুখ থেকে মুছে এতক্ষণে যেন আমাদের সম্বন্ধে সচেতন আর বনোয়ারির প্রতি করুণাময় হয়ে উঠলেন, আহা বেচারাকে মিছে কষ্ট দেওয়া কেন? আবার তো সেই আনতেই হবে ওকে!

ওগুলো রেখে যেতেই বলছেন! আমাদের গলায় একটু মৃদু প্রতিবাদের সুরই ফোটালাম—কিন্তু আমাদের জরুরি কথাগুলো…

কী তোমাদের জরুরি কথা বলো-না! ঘনাদা বনোয়ারির হাত থেকে পুরো ট্রেটা একরকম কেড়ে নামিয়ে নিলেন—এগুলোর তো আর গলা নেই যে গোলমাল করবে। বলে ফেলো কী তোমাদের জরুরি কথা!

ঘনাদার শেষ কথাগুলো মুখে ঠাসা কচুরি ভেদ করে একটু জড়ানো অবস্থাতেই বার হল। আবার পাছে মুখের গ্রাস ফসকে যায় এই ভয়ে তিনি তখন প্রায় দু হাতে কচুরি আর অমৃতি মুখে বোঝাই করছেন।

তা যা করেন করুন। আমরা এত দিনে তাঁকে বাগে পেয়েই খুশি। বেশ একটু জমিয়ে বসে জিজ্ঞাসা করলাম, জরুরি কথাটা কী, তা এখনও বোঝেননি? শুনুন-না ওই আহাম্মকদের কথা। বলে কিনা পাণ্ডবরা কিছুতে হারত না!

আহাম্মকেরা মানে শিশির গৌর। তারাও ঠিক সিনারিও মাফিক ঝাঁপিয়ে উঠল, কখখনো হারত না, কিছুতেই হারত না।

শুনলেন? শুনলেন তো! একটা জমজমাট বৈঠকের আশায় জ্বলজ্বলে চোখে ঘনাদার দিকে তাকালাম—এই ওদের মহাভারতের বিদ্যের দৌড়। কুরুক্ষেত্রে পাণ্ডবদের জিত নাকি হতই! আপনিই বলুন তো ঘনাদা!

ওই উসকানিটুকু দিয়েই আমরা চুপ। ঘনাদার বাঁধানো দাঁতে মচমচে অমৃতি চিবোনোর শব্দ ছাড়া ঘরে আর আওয়াজ নেই। যে খেইটা জুগিয়ে দেওয়া গেছে তা থেকে কী গুলগল্পর গালিচা ঘনাদা বুনে তোলেন তা দেখবার জন্যে আমরা একেবারে উদ্‌গ্রীব।

কিন্তু ঘনাদা অমন করে শোধ নেবেন তা কি জানি! শোধ তাঁর মুখের খাবার সরিয়ে নিয়ে তাঁকে দাগা দেবার।

গালচের আশা একেবারে খঞ্চেপোশে কুঁকড়ে দিয়ে ঘনাদা যেন মর্স কোডে জানালেন, তাই!

তাই! কী তাই? আমরা যেমন হতাশ তেমনি অস্থির।—পাণ্ডবদের জিত হতই বলতে চান?

হাঁ! এবার ঘনাদার সংক্ষিপ্ত সরল জবাব।

দুর্যোধন যদি দলে টানতে গিয়ে ঘুমন্ত শ্রীকৃষ্ণের শিয়রে না বসে পায়ের দিকে বসত তবুও!—আমরা শেষ আশায় যেটুকু সাধ্য চাগাড় দিলাম।

যদি কেন, পায়ের দিকেই তো বসেছিল দুর্যোধন! ঘনাদা এতক্ষণে বোমাটি ছাড়লেন।

পায়ের দিকেই বসেছিল দুর্যোধন? চোখগুলো যতটা পারি ছানাবড়া করে বললাম, কিন্তু মহাভারতের কোথাও তো নেই! পায়ের বদলে মাথার দিকেই দুর্যোধন বসেছিল বলে তো লেখা আছে।

লেখা যা আছে তাও ঠিক!

তাও ঠিক? ঘনাদার ধাঁধায় এবার একটু কাবু হয়েই জিজ্ঞাসা করলাম—পায়ের দিক মাথার দিক হয় কী করে?

হবার কারণ অতি সোজা! ঘনাদার মুখে যেন একটু অনুকম্পার হাসি, শ্রীকৃষ্ণ ঘুমের মধ্যে উলটে শুয়েছিলেন বলেই পায়ের দিকটা মাথার দিক হয়ে গিয়েছিল।

ঘুমের মধ্যে উলটে শুয়েছিলেন শ্রীকৃষ্ণ? এবার আর আমাদের অবাক হবার ভান করতে হল না।

হ্যাঁ, উলটে শুয়েছিলেন। ব্যাখ্যা করলেন ঘনাদা, দুর্যোধন বোকা যেমন নয়, তেমনি গড়িমসি আলসেমিও তাঁর ধাতে নই। অর্জুন রথে ঘোড়া জুতে রওনা হতে-না-হতেই দুর্যোধন শ্রীকৃষ্ণের শিবিরে এসে হাজির। বাসুদেব ঘুমোচ্ছেন শুনে সে শোবার ঘরেই গেল অপেক্ষা করতে। ঘরে ঢুকেই সে কিন্তু একটু ফাঁপরে পড়ল। ঘুমন্ত বাসুদেবের মাথার দিকে যেমন পায়ের দিকেও তেমনি একটি করে আসন পাতা। এখন কোথায় তার বসা উচিত। ভেবে চিন্তে শেষ পর্যন্ত সে পায়ের দিকেই বসল।

শ্রীকৃষ্ণ এবার পড়লেন মুশকিলে। তাঁর তো কপট নিদ্রা। যা ভেবেছিলেন দুর্যোধন তার উল্টোটা করেছে জেনে, আর কোনও উপায় না পেয়ে নিজেও তিনি ঘুমের মধ্যেই যেন স্বপ্নে উঠে পড়ার ভান করে উলটে শুলেন।

দুর্যোধন আহাম্মক নয় কিন্তু অহংকারী। শ্রীকৃষ্ণকে ঘুমের মধ্যে উলটে শুতে দেখে তার দেমাকে একটু সুড়সুড়িই লাগল। ভাবল, বাসুদেবের ঘুমের মধ্যেও তার মতো রাজাগজাকে পায়ের দিকে রাখতে বাধছে। এই দম্ভেই হল তার মরণ। নইলে মাথা থেকে আবার পায়ে গিয়ে বসতে পারত না!

কিন্তু? আমরা সবিস্ময়ে জিজ্ঞাসা করলাম, এসব কথা মহাভারত থেকে সরালে কে? সেই আপনার ভীমসেন দারুক আর বন-বরা মার্কা মূষিক কোম্পানি?

না। ঘনাদা বনোয়ারির সদ্য এনে হাজির করা চায়ের পেয়ালায় চুমুক দিয়ে একটু হাসলেন, এ বৃত্তান্ত সরাবার দরকার হয়নি, কারণ লেখাই হয়নি মহাভারতে।

লেখাই হয়নি। আমরা সত্যিই তাজ্জব—কেন?

কেন জানতে চাও? ঘনাদা শিশিরের ধরিয়ে দেওয়া সিগারেটে রামটান দিয়ে তার ধোঁয়ার সঙ্গেই চোখ বুজে যেন ধ্যানস্থ হয়ে গেলেন।

এ ধ্যান কি ভাঙবে?

আমরা গরুড়পক্ষী হয়ে তার দিকে চেয়ে আছি।

ধ্যান শেষ পর্যন্ত ভাঙল আর চক্ষু উন্মীলন করে সামনের দেয়ালটার দিকে তাকিয়ে তিনি ত্রিকালদৃষ্টির যে নমুনা দেখালেন তাতে আমরা হাঁ।

কেন লেখা হয়নি তা, সামনের ফাঁকা দেয়ালটার দিকে সিগারেট-ধরা আঙুল দুটোই উঁচিয়ে তিনি বললেন, ওই ওর তস্য তস্য আদি সপ্তশত সঙ্ঘভ্রাতা হয়তো বলতে পারত!

মাথাগুলো তখন ঘুরতে শুরু করেছে। ঘোরার আর অপরাধ কী? সঙঘ ভ্রাতা, তস্য তস্য, আদি সপ্তশত—এসব কী বলছেন ঘনাদা! আর বলছেন কিনা ওই সেদিনের চুনকাম-করা সাদা দেয়ালটার দিকে তাকিয়ে।

ওখানে ওসব বলে সম্বোধন করছেন কাকে?

যাকে করছেন অনেক কষ্টে তাকে আবিষ্কার করা গেল এর পর। আবিষ্কার যা করলাম চক্ষু তাতে চড়কগাছ। ঘনাদার দিকে ফিরে হতভম্ব হয়েই তাই বলতে হল, ওখানে তো একটা শুধু সুড়সুড়ে পিঁপড়েই দেখছি!

হ্যাঁ, ওই। ঘনাদা ধ্যান নিমীলিত হয়েই বললেন।

হ্যাঁ, ওই। সুড়সুড়ে পিঁপড়ে। ওরই কি বললেন, তস্য তস্য সার্ধতিনসহস্র-আদি…

হ্যাঁ, হ্যাঁ। ঘনাদা আমাদের থামিয়ে দিয়ে জ্ঞান দিলেন। ব্যাখ্যা করে বোঝালেন, কুরুক্ষেত্রের ভারত-যুদ্ধের আগে পরে যা যা হয়েছে দিব্যদৃষ্টিতে সবই ব্যাসদেবের জানা। তিনি রেখে ঢেকে কিছু বলবার মানুষ নন আর যত ঝড়ের বেগেই বলুন গণেশ ঠাকুরের শর্টহ্যান্ডে তা ধরা না পড়েই পারে না। তবু যে মহাভারত থেকে ওই মোক্ষম খবরটুকু বাদ পড়েছে তার মূল হল ওই সুড়সুড়ে পিঁপড়ে। ও মানে, ওরই সাড়ে তিন হাজার বছর আগেকার তস্য তস্য কোনও বাসাতুতু ভাই। পরমায়ু ওদের চার থেকে সাত বছরের বেশি নয় বলে গড়পড়তা হিসেবে আদি সপ্তশত সঙঘ-ভ্রাতা বলছি। কথায় কথায় বুকের মধ্যে যিনি বিশ্বরূপ দেখান, বিশ্বচরাচর যাঁর রেফারিগিরিতে চলে সেই চতুর চুড়ামণি শ্রীকৃষ্ণ তাঁর মান বাঁচাতে ওই সামান্য পিঁপড়েটিকেই বেছে নিয়েছিলেন। পিঁপড়ে তো নয়, ও আদি কীটাবতার, একাই পৃথিবীর প্রথম পঞ্চমবাহিনী।

ঘনাদা থামলেন। আমাদের ধরা গলায় আর টুঁ শব্দটিও নেই দেখে ঘনাদা শেষ জ্ঞানটুকুও দিলেন।

দুনিয়া যাঁর নখের টেলিভিশনে, কোথায় কী হচ্ছে তা তো আর তাঁর জানতে বাকি থাকে না। দ্বারকায় বসেই তিনি টের পেলেন ব্যাসদেব তাঁর কপট নিদ্রার বৃত্তান্ত এবার বলতে শুরু করছেন। গড়গড় করে বলে যাচ্ছেন ব্যাসদেব, সড়সড় করে কলম চলছে গণেশ ঠাকুরের, এমন সময় লেখার চৌকির ওপরই গড়িয়ে রাখা গণেশ ঠাকুরের শুঁড়টা সুড়সুড়িয়ে উঠল। অনেক চেষ্টা করেও সামলাতে পারলেন না গণেশ ঠাকুর। দুর্দান্ত একটি হ্যাঁচ্‌চোতে পুঁথির পাতা উড়ল, কলমও থামল কটি পলকের জন্যে। আবার যখন চলল ব্যাসদেবের ডিক্টেশন, তখন কেষ্টঠাকুরের কারসাজি পার হয়ে গেছে।

জুন ১৯৭৫

অলংকরণ: সুধীর মৈত্র

heading1 = বিড়ালের চোখ – নীহাররঞ্জন গুপ্ত

বিড়ালের চোখ – নীহাররঞ্জন গুপ্ত

বিড়ালের চোখ মানে সত্যি সত্যিই কোনও বিড়ালের চোখ নয়।।

দুটি ‘স্টোন’ বা পাথর, যাকে বলা হয় ‘ক্যাট্‌স আই’ বা বৈদূর্যমণি এবং দেখতে যা অবিকল বিড়ালের চোখের মতোই, এ-কাহিনি তাকেই কেন্দ্র করে।

বাইরে বৃষ্টি নেমেছে এবং বৃষ্টি যে শিগগির থামবে, তার কোনও লক্ষণই নেই। এক জায়গায় একবার যাবার ছিল, কিন্তু আপাতত যে সেটা সম্ভব হবে না, তা বুঝতে পেরেই বিরূপাক্ষ তার বসবার ঘরে তৃতীয় কাপ চায়ের অর্ডার দিয়ে সবে একটা চারমিনার ধরিয়েছে, সিঁড়িতে জুতোর শব্দ পাওয়া গেল।

এক জোড়া নয়, দুই জোড়া জুতোর শব্দ।

এক জোড়া জুতোর শব্দ বিরূপাক্ষর চেনা, অন্যটি ওর পরিচিত নয়, এবং জুতোর শব্দ থেকেই বিরূপাক্ষ বুঝতে পারে শিশিরের সঙ্গে কেউ আসছে। অন্য জুতোর শব্দটা ভারী নয়, হালকা এবং একটু যেন থেমে থেমে শোনা যাচ্ছে। মনে হয়, দ্বিতীয় জন শিশিরকেই অনুসরণ করছে।

বিরূপাক্ষ ঘরের দরজার দিকেই তাকিয়ে থাকে। একটু পরেই শিশিরের পিছনে পিছনে থলথলে ভারী চেহারার একজন ভদ্রলোক এসে ঘরে প্রবেশ করলেন।

ওদের দিকে তাকাল বিরূপাক্ষ। “কী রে শিশির, এই বৃষ্টি মাথায় করে…”

“আলাপ করিয়ে দিই। রামদাস আগরওয়ালা, বিরাট অয়েল মার্চেন্ট, আমার যে-বইটার এখন শুটিং চলছে, তার প্রডিউসার। আর মি, আগরওয়ালা, এই আমার বন্ধু বিরূপাক্ষ সেন। বসুন।” কথাগুলো বলে শিশির একটা সোফায় বসল। আগরওয়ালাও বসল।

বিরূপাক্ষ একটাও কথা বলেনি এতক্ষণ। এবারে শিশিরের দিকে তাকিয়ে বললে, “কিন্তু কেন এসেছিস এই বৃষ্টি মাথায় করে, তা তো কই বললি না।”

“ওঁর, মানে মিঃ আগরওয়ালার, দুটো অত্যন্ত দামি পাথর চুরি গিয়েছে, সেই ব্যাপারেই, মানে আমিই ওঁকে তোর কাছে নিয়ে এলাম বিরূ—”

“দামি পাথর? কী, হিরা?”

“না। হিরা নয়।”

“তবে?”

“এ পেয়ার অব ক্যাট্‌স আই…দুটো ক্যাট্‌স আই পাথর।”

“বৈদূর্যমণি!”

“কী বললি?”

“না বলছিলাম, ক্যাটস আই পাথরের এমন কী দাম?”

“সো বাত ঠিক বলিয়েসেন সেন সাব।” আগরওয়ালা এতক্ষণে কেমন যেন কর্কশ খ্যানখেনে গলায় প্রথম কথা বললে, “দাম হিরার মতো নয় ঠিকই, কিন্তু ওই পাথর দুটোর দাম আমার কাছে লাখ টাকার চাইতেও বেশি।”

আগরওয়ালার কথা শুনে বিরূপাক্ষ বুঝতে পারে, হারানো ক্যাট্‌স আই দুটো, দামের দিক দিয়ে ভয়ানক একটা কিছু মূল্যবান না হলেও, ওই পাথর দুটির পিছনে কোনও একটা ইতিহাস আছে, যে-কারণে তার মূল্যও অনেক বেশিই ওই মানুষটির কাছে।

বিরূপাক্ষ তার চারমিনারে একটা টান দিয়ে বললে, “ব্যাপারটা যদি খুলে বলেন, মানে ওই যে পাথর দুটোর দামের কথা বললেন- ”

“কাকু—”

একটি বালকের কণ্ঠ শোনা গেল ঠিক ওই সময় দরজার গোড়া থেকে।

বিরূপাক্ষ সঙ্গে সঙ্গে দরজার দিকে তাকিয়ে বললে, “আরে মিতুলবাবু যে, এসো, এসো।”

একমাথা ঝাঁকড়া চুল— বড় বড় দুটি দুষ্টুমি ভরা চোখ, বছর আষ্টেক বয়সের একটি ছেলে এসে ঘরে ঢুকল এদিক-ওদিক তাকাতে তাকাতে।

গায়ে একটা কলার তোলা মিকি মাউস আঁকা গেঞ্জি, পরনে একটা হাফ প্যান্ট, পায়ে চপ্পল, হাতে একটা খেলনা পিস্তল। গলায় কারে ঝোলানো একটা বাঁশি।

“দেখি, এ-দিকে এসো তো মিতুলবাবু। নিশ্চয়ই ভিজেছ।” বিরূপাক্ষ সস্নেহে বলল।

মিতুল বললে, “একটু একটু বেশি নয়!”

“এই বৃষ্টির মধ্যে কেন বেরুলে?”

“বাঃ রে, সেই বেড়ালের চোখের গল্পটা যে শেষ করলে না কাল।”

“বেড়ালের চোখ— বোস, বোস, এই ভদ্রলোক একটা সত্যিকারের বেড়ালের চোখের গল্প আমাদের শোনাতে এসেছেন, বসে শোন,” আগরওয়ালাকে দেখিয়ে বিরূপাক্ষ বললে।

আগরওয়ালা তাড়াতাড়ি বলে ওঠে, “নেহি সেন সাব, গপ্পো নয়— সাচ হামার ক্যাট্‌স আই দুটো খোয়া গিয়েছে—”

“হ্যাঁ— হ্যাঁ, সে তো আপনি একটু আগেই বললেন। বলুন তো এবার কী করে আপনার ক্যাট্‌স আই দুটো খোয়া গেল।” বিরূপাক্ষ শুধাল।

“খোয়া গিয়েছে, লেকিন কী করে যে খোয়া গেল সে তো হামিও জানে না সেন সাব।”

“তা কোথায় ছিল ক্যাটস আই পাথর দুটো আপনার?”

“হামার ঘরে আয়রন সেফের মধ্যে একটা চন্দনের বাক্সোর মধ্যে। হামার দাদা মানে গ্র্যান্ডফাদার দৌলতরাম আগরওয়ালা জর্মনি থেকে একটা চমৎকার টয় এনেছিলেন, একটা ঠিক যেন জ্যান্ত বিল্লি, তার দু’চোখে বসানো ছিল আসলি অওর বহুত দামি দুটো ক্যাট্‌স আই পাথর। অন্ধকারে জ্বলত।”

“খেলনার চোখে আসল ক্যাট্‌স আই পাথর? আশ্চর্য তো!”

“তাজ্জব কি বাতই বটে। আসলে ওই দুটো যে আসলি ক্যাট্‌স আই পাথর ছিল, তাও আমার দাদা জানতেন না। একটা খেলনার দোকানে ওই খেলার বিল্লিটা দেখে তাঁর পসন্দ হওয়ায় পঞ্চাশ মার্ক দিয়ে খেলনাটা নিয়ে আসেন কিনে।”

“তারপর?”

“পাথর দুটো যে আসলি পাথর, ক্যাট্‌স আই, তা জানতে পারলেন এদেশে আসার পর। আমি তখন ছোট, বয়স ধরুন সাত-আট হবে। টয়টা এনে দাদা আমাকে দেন। একদিন ওই বিল্লিটা নিয়ে দাদার ঘরে বসে খেলছি, দাদার এক জানা জহুরি মৈনাক সরকার কী ব্যাপারে যেন দাদার কাছে আসেন। তিনিই আমার বিল্লিটার দিকে তাকিয়ে হঠাৎ বললেন, দেখি-দেখি বিল্লিটা। হামি অত শত জানি না, দিলাম বিল্লিটা তাঁর হাতে, তিনি পাথর দুটো দেখে বললেন দাদাকে, দৌলতরামজি, এ তো বড় তাজ্জব কি বাত— এ দুটো দেখছি আসল এবং অনেক দামি ক্যাট্‌স আই পাথর।

“দাদা তো তাঁর কথা শুনে অবাক। বললেন, সাচ?

“জি হাঁ— ওই পাথর দুটো বেচবেন?

“কৌতুক করে দৌলতরামজি বললেন, তুমি কিনবে?

“হাঁ, যদি বেচেন।

“তা কত দাম দেবে?

“পাঁচ হাজার—

“বল কী মৈনাক?

“জি- বেচেন তো বলুন—

“তারপর?” বিরূপাক্ষ শুধাল।

“দাদা রাজি হলেন না। এবং ওই ঘটনার মাস পাঁচ-ছয় বাদে দাদা দৌলতরামজিকে কে বা কারা যেন হত্যা করল।”

“সে কী?” বিরূপাক্ষর কষ্ঠে বিস্ময়।

“জি হাঁ। তাকে মৃত অবস্থায় তাঁর শোবার ঘরে পাওয়া যায়, বুকে ছোরা বেঁধানো ছিল। পুলিশ এল, এনকোয়ারি হল, কিন্তু হত্যাকারী ধরা পড়ল না।”

“আর বিল্লিটা—”

“সেটা আমার পিতাজি— ঘনশ্যাম আগরওয়ালা আমার দাদাজির নির্দেশমতো আমার কাছ থেকে নিয়ে সিন্দুকের মধ্যে একটা চন্দন বাক্সে রেখে দিয়েছিলেন। বরাবর সেখানেই সেটা ছিল, পরশু হঠাৎ জানতে পারলাম—”

“কী?”

“বিল্লির দু’ চোখের কোটরে বসানো ক্যাট্‌স আই দুটো আসল ক্যাট্‌স আই নয়— নকল— দুটো ঝুটো পাথর। অথচ দিন পনেরো আগে মাত্র আসল ক্যাট্‌স আই দুটোই বিল্লির চোখে বসানো ছিল দেখেছি—”

“তা আপনি বুঝলেন কী করে যে ও-দুটো ঝুটা— নকল পাথর?”

২

কথা বললে ওই সময় বিরূপাক্ষের প্রশ্নের জবাবে শিশিরই। বললে, “উনি মানে এই রামদাস আগরওয়ালা অয়েল মার্চেন্ট হলেও জুয়েলস নিয়ে অনেক পড়াশুনা করেছেন, এবং ওঁর নিজস্ব সংগ্রহে অনেক দামি দামি রেয়ার জুয়েলস আছে। এটা ওঁর একটা হবি বিরূ।”

“আচ্ছা। তা—”

“তা ছাড়া জুয়েলস চিনবার ওঁর অসাধারণ ক্ষমতা থাকায়, বহু নামী এবং বড় বড় জুয়েলার অনেক সময় অনেক জুয়েলস নিয়ে সেটা আসল না নকল সেটা যাচাই করতে আসে।”

“আশ্চর্য হবি— বলতেই হবে।” বিরূপাক্ষ বললে।

“ওই দুটো ক্যাট্স আই যেমন করেই হোক সেন সাব… হামার… টাকার জন্য পরোয়া করবেন না— পাথর দুটো হামাকে আপনি খুঁজে দিন—”

বিরূপাক্ষ কোনও কথা বলে না, নিঃশব্দে সে ধূমপান করতে থাকে। চারমিনারের গন্ধ ঘরের বাতাসে ভেসে বেড়ায়। বাইরে প্রবল ধারায় বৃষ্টি নেমেছে তখন।

স্তব্ধতা ভঙ্গ করে আবার আগরওয়ালার মিনতিভরা কণ্ঠস্বর শোনা গেল, “সেন সাব, বলুন, কুছু বলুন!” মিতুল ওই সময় হঠাৎ বলে উঠল, “আগরওয়ালা সাহেব, কিছু ভাববেন না আপনি, ও কাকু ঠিক চোরকে ধরে দেবে! যাবে কোথায় চোর?”

বিরূপাক্ষ হেসে ফেলে, “কিন্তু মিতুলবাবু, ব্যাপারটা সত্যিই কঠিন।”

“কিছু কঠিন না কাকু!”

“কঠিন নয় বলছ মিতুলবাবু?”

“না।”

“তা এ কথা তুমি বলছ কেন মিতুলবাবু?”

“বলব, তোমাকে আমি পরে বলব।” গম্ভীরভাবে মিতুল বললে।

“তাই বোলো। আচ্ছা মিঃ আগরওয়ালা…”

“বোলিয়ে সেন সাব!”

“পরশু মানে বিশ তারিখ এ-মাসের— জুলাইয়ের যদি হয় তো আপনি এ-মাসের পাঁচ তারিখে শেষ দেখেছিলেন পাথর দুটো ঠিক আছে? তাই তো?”

“জি হাঁ।”

“আচ্ছা ওই পাঁচ তারিখ ও বিশ তারিখের মধ্যে সিন্দুক আর খোলেননি আপনি?”

“না।”

“আপনার ঠিক স্মরণ আছে তো?”

“হাঁ, ঠিক স্মরণ আছে। ওই সিন্দুক তো আমি বেশি একটা খুলি না, কারণ—”

“কী?”

“টাকা-পয়সা যা-কিছু হামার শোবার ঘরের একটা আয়রন-সেফেই থাকে, তাই দাদাজির ঘরের সিন্দুক আমার খোলবার বড় একটা দরকার হয় না।”

“তবে পাঁচ তারিখেই বা ওই সিন্দুক খুলেছিলেন কেন? তাঁরপর আবার বিশ তারিখেই বা কেন খুলেছিলেন সিন্দুকটা?”

“ওই সিন্দুকটার মধ্যে আমার বহুত সব দামি দামি জুয়েলসগুলো থাকে। পাঁচ তারিখে একজন জানাশোনা জুয়েলার এসেছিল কিছু রেয়ার ক্যাট্স আই পাথর নিয়ে, তখন তাকে রেয়ার দামি ক্যাট্স আই পাথর দেখাবার জন্যই সেফ থেকে বিল্লির চোখ দুটো খুলে আমি নীচে নিয়ে যাই তাঁরই বিশেষ অনুরোধে। তাঁরপর—”

“বলুন— থামলেন কেন?”

“দেখিয়ে এনে পাথর দুটো আবার বিল্লির চোখের কোটরে বসিয়ে দিই।”

“হুঁ। তাঁরপর বিশ তারিখে—”

“একটা রেয়ার দামি রক্তমুখী নীলা পাথর কিনেছিলাম, সেটা সেফে রাখতে এসেই হঠাৎ বিল্লির চোখের দিকে তাকিয়ে আমার কেমন মনটা খট করে ওঠায় পাথর দুটো হাতে নিয়ে এক পলক দেখেই চমকে উঠলাম— হায় রাম— এ তো আসলি ক্যাট্স আই নয়, ওরিজিন্যাল পাথর দুটো নয়, এ যে ঝুটা, নকলি! সেন সাব, হামার মাথায় যেন বজ্রাঘাত হল। আজ দু’দিন দু’রাত ভেবে আমি পাগল হয়ে যাব মনে হচ্ছে! এ কী করে সম্ভব হল? আসলি ক্যাট্স আই পাথর দুটোর বদলে ওই নকলি পাথর দুটো কোথা থেকে কেমন করে এল!”

“মিঃ আগরওয়ালা—”

“বোলিয়ে সেন সাব।” আগরওয়ালার দু’চোখের কোণে জল।

“পাঁচ তারিখে যিনি এসেছিলেন আপনার কাছে—”

“হ্যাঁ, ওই মৈনাক সরকারের ছেলে জুয়েলার লোটন সরকার— এসেছিলেন—”

“কেন এসেছিলেন তিনি?”

“ওদের দোকানে একজন জার্মান সাহেব খরিদ্দার এসেছিলেন দুটো ক্যাট্স আই পাথর কিনতে, কিন্তু লোটন সরকারের স্টকে যে-সব ক্যাট্স আই ছিল সেগুলো সাহেবের পছন্দ হয় না। বলে লোটনকে, সে ঠিক যে-রকম পাথর খুঁজছে সে-রকম পাথর সে ওইগুলোর মধ্যে পাচ্ছে না। ওগুলো নাকি সব ঝুটা পাথর। সে দশ বিশ যা লাগে দিতে রাজি, কিন্তু আসলি মাল চাই। লোটন তখন সাহেবকে বলে, পাথরগুলো কোনওটাই ঝুটা নয়, এবং সেটা সে আমাকে দিয়ে প্রমাণ করিয়ে দেবে, বলে সে আমার পরিচয় দেয় সাহেবকে।”

“তারপর?”

“সাহেব ইন্টারেস্টেড হয়ে ওঠে এবং তাকে আমার কাছে নিয়ে আসবে বলে। আমি যদি ঠিক আছে বলি তবে সে কিনবে। সেই মতো লোটন সরকার সাহেবকে আমার কাছে নিয়ে আসে, আমি লোটনের পাথর থেকে দুটো বাছাই করে দিয়ে বলি, ওই দুটো সাহেব কিনতে পারে—”

“সাহেবের খুঁতখুতুনি কিন্তু তবু যায় না। সেই সময় লোটনই আমাকে আড়ালে ডেকে নিয়ে গিয়ে বলে, আপনার কাছে তো সেই পাথর দুটো আছে— দিন-না বেচে—”

“আপনি কী বললেন?”

“বললাম, না। ও পাথর আমি বেচব না লক্ষ টাকার বিনিময়েও।”

“লোটন তখন বলে, সাহেবকে পাথর দুটোর কথা বলব ভাবছিলাম।”

“আমি বললাম, না।”

“তারপর?”

“কিন্তু লোটন সরকার তাঁর কথা রাখেনি, সাহেবকে পাথর দুটোর কথা বলে দিল। সাহেব তখন পাথর দুটো দেখতে চায়।”

“আর আপনি সিন্দুক থেকে এনে পাথর দুটো দেখান?” বললে বিরূপাক্ষ।

“হ্যাঁ।”

“এবং সাহেব কিনতে চায় পাথর দুটো দেখেই, তাই কি?”

“হ্যাঁ।”

“মিঃ আগরওয়ালা, ওই দিনই, আমার অনুমান যদি মিথ্যা না হয়, আপনার অজ্ঞাতে কোনও এক ফাঁকে আসল ক্যাট্স আই দুটো বদল হয়ে গিয়েছে।”

“সিয়ারাম, কী বলছেন আপনি সেন সাব?”

“তাই। আপনি টেরও পাননি। শুনুন, আপনি এক কাজ করুন…”

“কী?”

“কাল সকালের দিকে লোটন সরকারকে আপনার বাড়িতে আপনি ডেকে পাঠান।”

“ডেকে পাঠাব? কেন?”

“বলবেন, ক্যাট্স আই দুটো আপনি বিক্রি করবেন স্থির করেছেন। এবং বদলে দুটো ক্যাট্স আই আসলি কিনতে চান।”

“কিন্তু—”

“যা বলছি, তাই করুন। আমিও সেখানে উপস্থিত থাকব। অন্য এক জুয়েলারের ছদ্মবেশে।”

৩

ওদের বিদায় দিয়ে বিরূপাক্ষ মিতুলকে বললে, “বেড়ালের চোখের গল্প শুনলে মিতুলবাবু?”

“ও তো সত্যি ঘটনা।” মিতুল বললে, “পাথর দুটো নিশ্চয়ই চুরি করেছে—”

“কে চুরি করেছে বলে তোমার মনে হয়?”

“ওই লোটন সরকার লোকটাই মনে হয়।”

“কেন?”

“জানি না, তবে আমার মনে হয় সে-ই ম্যাজিক করেছে।”

“তুমি ম্যাজিক করতে পারো তাঁর মতো?”

“কী রকম করে করব?”

“আমি তোমাকে শিখিয়ে দেব— তুমিও কাল সকালে আমার সঙ্গে যাবে।”

“সত্যি!”

“হ্যাঁ, বৃষ্টি এখন ধরেছে, এবার বাড়ি যাও।”

মিতুল চলে যাবার পর জামাটা গায়ে দিয়ে বিরূপাক্ষ বাড়ি থেকে বের হল তাঁর— শিশিরের মতে— মান্ধাতা আমলের ঝরঝরে অস্টিন গাড়িটা নিয়ে।

প্রথমেই গেল জর্মন কনসুলেটে। সেখানকার কনসাল জেনারেলের সঙ্গে তাঁর পরিচয় ছিল।

মিঃ রিবেনট্রপ বিরূপাক্ষকে দেখে বললেন, “গুড মর্নিং মিঃ সেন, কী ব্যাপার, এই বৃষ্টির মধ্যে?”

“আপনি কিছু দিন আগে একজোড়া মূল্যবান হিস্টোরিক ক্যাট্স আইয়ের কথা বলেছিলেন, মনে আছে? আপনাদের দেশের এক ধনীর প্রপার্টি ছিল সে-দুটো। আশ্চর্যজনক ভাবে বছর পঁচিশ আগে খোয়া যায়, অনেক চেষ্টা করেও তাঁর কোনও কিনারা করতে পারা যায়নি এখনও।”

“হ্যাঁ।”

“আচ্ছা আপনি জানেন কী করে সে দুটো খোয়া গিয়েছিল?”

“সে এক বিচিত্র এবং রহস্যজনক ব্যাপার মিঃ সেন। ব্যাপারটা ঘটেছিল ঠিক প্রথম মহাযুদ্ধের বছর চারেক পরে। এক খেয়ালি ধনীর জুয়েলস সংগ্রহের বাতিক ছিল। ওই রেয়ার ক্যাট্স আই দুটো তিনি এক পারস্যের জুয়েলারের কাছ থেকে কিনে একটা টয় বেড়ালের চোখে পাথর দুটো বসিয়ে তাঁর সেফে রেখেছিলেন, হঠাৎ একদিন তিনি দেখতে পেলেন—”

“পাথর দুটো চুরি গিয়েছে!”

“হ্যাঁ, কিন্তু কী করে যে বাড়ির মধ্যে থেকে চুরি গেল সেটাও আশ্চর্য! তাঁরা অনেক চেষ্টা করলেন পুলিশ ও ডিটেকটিভ দিয়ে, কিন্তু সে-দুটো আর পাওয়া গেল না, এখন পর্যন্ত পাওয়া যায়নি। এদিকে এত বছর পরে একটা মজার ব্যাপার ঘটেছে মিঃ সেন—”

“মজার ব্যাপার?”

“হ্যাঁ, সেই পরিবারেরই একটি ছেলে হঠাৎ যেন কী করে সংবাদ পায় যে, সে-দুটো ইন্ডিয়াতে আছে, সে এখানে চলে আসে—”

“কবেকার কথা এটা?”

“এই তো মাস দুই হল তিনি এখানে এসেছেন পাথর দুটোর খোঁজে।”

“খোঁজ পেয়েছেন তিনি কিছু?”

“হ্যাঁ, কিন্তু যাঁর কাছে ক্যাট্স আই দুটো ছিল, তিনি বলে দিয়েছেন, পাথর দুটো বিক্রি করবেন না লক্ষ টাকা দিলেও—”

“পাননি তিনি পাথর দুটো তা হলে আজও?”

“না, তবে যে বাঙালি জুয়েলার তাঁকে সেই ভদ্রলোকের কাছে নিয়ে গিয়েছিলেন, তিনি বলেছেন, কিছু দিন অপেক্ষা করতে, যে-ভাবেই হোক ক্যাট্স আই দুটো যাতে পাওয়া যায়, তাঁর ব্যবস্থা তিনি করবেন, ছেলেটি তাই এখনও কলকাতাতেই আছেন।”

“কোন হোটেলে?”

একটা হোটেলের নাম করলেন কনসাল।

ধন্যবাদ জানিয়ে ঘর থেকে বের হয়ে এল বিরূপাক্ষ।

কনসুলেট থেকে বের হয়ে বিরূপাক্ষ হোটেলে গেল।

নিজের ঘরেই ছিলেন জর্মন ভদ্রলোক। কিছুক্ষণ তাঁর সঙ্গে কথাবার্তা বলে বিরূপাক্ষ এক সময় ঘর থেকে বের হয়ে এল।

বাড়িতে ফিরে আসার ঘণ্টা দুই বাদে রামদাস ফোন করলেন বিরূপাক্ষকে। বললেন, লোটন সরকারকে তিনি ফোন করেছিলেন, কিন্তু লোটন সরকার জানিয়েছে—

“কী?”

“সাহেব নাকি আর কেনার ব্যাপারে ইন্টারেস্টেড নয়, এবং সে চলে গিয়েছে।”

“হুঁ। ঠিক আছে।” বিরূপাক্ষ বললেন, “কাল আপনি ঠিক সকাল সাড়ে এগারোটায় এলিট হোটেলের তিনতলায় ১৪৫ নং ঘরে আসুন—”

“কিন্তু—”

“যা বলছি তাই করবেন, মনে রাখবেন যেন আসতে ভুল না হয়।” বিরূপাক্ষ ফোন রেখে দিল।

পরের দিন সকাল সাড়ে ন’টা নাগাদ বিরূপাক্ষ মিতুলকে নিয়ে হোটেলে এল সেই জর্মন সাহেবের ঘরে। এক প্রৌঢ় মুসলমান জহুরির ছদ্মবেশে। একমুখ দাড়ি, জোব্বা ও পায়জামা পরনে, মাথায় জালি ফেজ, চোখে চশমা। কী করতে হবে, জর্মন সাহেবকে সব বলে বিরূপাক্ষ মিতুলের দিকে তাকিয়ে ডাকল, “মিতুল…”

“কাকু—”

“তুমি ওই জর্মন সাহেবের ঘরে বসে শুধু দেখে যাবে, একটা কথাও বলবে না। বুঝেছ? আর যা বলেছি, তাই করবে।”

“হ্যাঁ।”

ঠিক পূর্ব অ্যাপয়েন্টমেন্ট মতো লোটন সরকার এলেন না, এলেন অন্য-এক ভদ্রলোক। মুখে কাঁচা- পাকা চাপ দাড়ি, মাথায় কাঁচা-পাকা চুল, পরনে দামি সুট।

জর্মন সাহেব বললেন, “আপনি? মিঃ সরকার এলেন না যে?”

ভাঙা ভাঙা গলায় আগন্তুক বললেন, “হ্যাঁ তিনি আসেননি, কারণ আমিই ক্যাট্স আই দুটো বেচব, তিনি নন।”

“আপনি বেচবেন?” জর্মন সাহেব বললেন।

“হ্যাঁ, পাথর দুটো আমার কাছেই আছে। কিন্তু দাম দিতে হবে ১ লাখ ৭৫ হাজার টাকা। ক্যাশ।”

“সে তো কালই মিঃ সরকারকে জানিয়ে দিয়েছিলাম, আমি রাজি আছি।”

“তবে টাকা বের করুন।”

“কিন্তু পাথর দুটো আমি একটু যাচাই করে নিতে চাই।”

“ভয় নেই, ঠিক পাথরই পাবেন।”

“সেটাই আমি এই জুয়েলারটিকে দিয়ে যাচাই করে নিতে চাই।”

“বেশ, দেখুন।” আগন্তুক জামার বুক-পকেট থেকে পাথর দুটো বের করলেন।

বিরূপাক্ষ পাথর দুটো হাতে নিয়ে পকেট থেকে একটা লেন্স বের করে, ঝুঁকে পড়ে পরীক্ষা করবার জন্য— হঠাৎ ওই সময় একটা বিড়াল ডেকে উঠল— মিঁয়াও।

“আরে, হোটেলের মধ্যে বিল্লি এল কোথা থেকে?”

আবার ,মিঁয়াও।

সামনের ঘর থেকেই আসছে বিড়ালের ডাকটা। সবাই ওই দিকে তাকায়।

সেই মুহূর্তেই বিরূপাক্ষ আসল ক্যাট্স আই দুটোর সঙ্গে নকল দুটো ক্যাট্স আই বদল করে বলে, “এটা তো ঝুটা পাথর।”

“ঝুটা? কী যা-তা বলছেন!” আগন্তুক চিৎকার করে উঠলেন।

ঠিক সেই মুহুর্তে আগরওয়ালা এসে ঘরে ঢুকলেন।

বিরূপাক্ষ বললে, “আসুন আসুন মিঃ আগরওয়াল! আপনার আসল ক্যাট্স আই দুটো পাওয়া গিয়েছে।”

“গিয়েছে পাওয়া?”

“হ্যাঁ, সে দুটো সেদিন এই লোটন সরকার আপনার বাড়িতে হাত-সাফাই করেছিল।” বলে বিরূপাক্ষ এক হেঁচকা টানে আগন্তুকের মুখ থেকে দাড়ি খসিয়ে আনল।

মিতুল খিল খিল করে হেসে ওঠে, তাঁরপরই ডেকে ওঠে— মিঁয়াও।

লোটন সরকার অধোবদন।

“মিঃ সরকার, আপনাদের বনেদি ফ্যামিলির একটা প্রেস্টিজ আছে, তাই আপনাকে এবারে ছেড়ে দিলাম।”

লোটন সরকার মাথা নিচু করে ঘর থেকে বের হয়ে গেল নিঃশব্দে যেন চোরের মতোই।

বিরূপাক্ষ পকেট থেকে তখন ক্যাট্স আই দুটো বের করে মিঃ আগরওয়ালার হাতে দিতে দিতে বললে, “মিঃ আগরওয়াল, একটা অনুরোধ করব, যদি সম্ভব হয় এই জর্মন ভদ্রলোককে ক্যাট্স আই দুটো বিক্রি করে দিন। নচেৎ কে জানে আবার হয়তো আপনাকে বিপদে পড়তে হবে ওই চোখ দুটোর জন্য, হয়তো তাতে প্রাণহানিও ঘটতে পারে।”

পথে এসে গাড়ি চালাতে চালাতে পাশে উপবিষ্ট মিতুলের দিকে তাকিয়ে বিরূপাক্ষ বললে, “চমৎকার ‘মিমিক্রি’ হয়েছিল আজ মিতুলবাবু তোমার। লোটন সরকার একা নয়, সবাই আমরা তোমার বিড়ালের ডাক শুনে চমকে উঠেছিলাম, এবং লোকটা ওইভাবে চমকে না উঠলে আমি অত সহজে বোধহয় হাত সাফাই করতে পারতামনা।”

বাঁ হাত দিয়ে মিতুলের পিঠটা চাপড়ে দিল বিরূপাক্ষ।

অক্টোবর ১৯৭৫

অলংকরণ: সুধীর মৈত্র

heading1 = শরচ্চন্দ্রের সন্ধিভেদ – শিবরাম চক্রবর্তী

শরচ্চন্দ্রের সন্ধিভেদ – শিবরাম চক্রবর্তী

চিঠিখানা ডাকঘরের ভেতর একটা হাতবোমার মতোই ফাটল যেন হঠাৎ!

বোমারু চিঠিই বটে, কিন্তু যে-বস্তু হাত করা মাত্রই বিস্ফোরণ ঘটে আর প্রাপককে সঙ্গে সঙ্গে ত্রিশূন্যে উড়িয়ে নিয়ে যায়, সেরকমটি ঠিক না- হলেও ভাগলপুর ডাকঘরের একটা দুর্ঘটনাই বলা যায় বোধহয়।

বোম্বেটের মতোই নামঠিকানা চিঠিখানার।

শ্রীমচ্ছরচন্দ্র চট্টোপাধ্যায়, ভাগলপুর—লেখা ছিল চিঠিখানায়।

হাতে-হাতে ফিরতে লাগল চিঠিটা। ডাকঘরের বড় পোস্টমাস্টার থেকে শুরু করে অধস্তন সাবপিয়ন অবধি সবাই এক নজরে দেখে নিলেন ঠিকানাটা।

“কুওন হ্যায় ইয়ে মচ্ছর!”

“কোই বংগালি হোই মেরা মালুম!” বংগালিদের রহস্যবিদ পাঁড়েজি মর্মভেদ করেন শেষটায়, “কুনো বংগালিবাবু হোবে নিস্‌চোয়।”

“কোই বংগালিবাবু?”

“জরুর। কাহেনা, ইয়ে চাটোপাটো বানোপাড়ো—ইসব ঘোষ বোস ডাটো ফাটো— বংগালি লোকেরই হোয়ে থাকে।” বঙ্গভাষাতেও বেশ দখল ছিল পাঁড়েজির। বংগালিদের রহস্যবিদ পাঁড়েজিই বাতলান, “বংগালি ছোড় কর আউর কোই হোবে না…ইয়ে চাটোপাটো…।”

“চাটোপাটো তো হুয়া, লেকিন ইয়ে মচ্ছর?”

“উওভি ওহি বংগালিরাই হোয়। মচ্ছরকা মতলব হ্যায় মোসা। মোসা, ওই যা গুন গুন করকে কুট কুট কাটতা হায়—ওহি মোসা।”

“উওভি বংগালি? ওহি মোসা?”

“জরুর। ইনকো উনকো আসুন মোসা বোসুন মোসা, কোন লোক বোলে? ওই বংগালিলোক।”

“কাহে বোলে?”

“কেয়া মালুম!”

“আরে, ওহি উলোককা আদত।” আদত কথাটা প্রকাশ করে দেন পাঁড়েজি; ব্যাখ্যায় বিস্তারিত করে।

“বংগালি ভদ্দর আদমিকা বাতচিত ওইসন। ওহি মোসা মোসা।”

“মোসা মোসা? যিস্‌কো হামলোক মচ্ছর বোলৎ না?”

“আলবৎ।”

“তব্‌তো মালুম হো গিয়া। ইনকো হাম বংগালিটোলাসে বাহার কিয়ে গা…” বলে চিঠিখানা নিয়ে পিয়নটি দিগ্বিজয়ে বেরিয়ে পড়ল।

মহল্লায় মহল্লায় হল্লা লাগাল গিয়ে। মহলে মহলে টহল দিয়ে ফিরল…।

“হিঁয়া পর মচ্ছর কৌন হায়? মচ্ছর?”

“মচ্ছর কোই নেহি, মগর ছারপোকা বহুৎ বা।” হয়তো বা সাড়া আসে কোনও বাঙালির।

“না জি! ছারপোকাসে হমরা কাম নেহি। মচ্ছর চাহিয়ে—”

“না, মচ্ছর কোই না, লেকিন ঘুণপোকা বিস্তর!” ব্যাখ্যা দিয়ে বিশদ করতে গিয়ে কেউবা খুন হয়।

“ছার ঘুনসে হমার কাম না বা! হম মচ্ছর ঢুঁড়তা হ্যায়।”

“ঢুঁড়িয়ে!”

“হিঁয়া পর মচ্ছরবাবু কোন আছোন মোসা?”

“কোই নেহি।” একবাক্যে সবার জবাব।

সবাই চিঠিখানার পত্রপাঠ জবাব দিয়েছেন ওই বলেই, চিঠিখানা হাতে না-নিয়েই।

কেবল একজন মাত্র হাতে-হাতে জবাব দিলেন না। হাতে রাখলেন চিঠিখানা।

“হাম ইয়ে বাবুকা পছানতা হায়, দে দুংগা।”

জানালেন তিনি। “পাণিগ্রাহীর কাণ্ড নির্ঘাত,” আওড়ালেন তিনি আপন মনে।

তাঁর বন্ধু পাণিগ্রাহী কাশীবিদ্যাপীঠে এসে পাণিনি গ্রহণের পর থেকেই এই সন্ধিবিচ্ছেদ সমাসদ্বন্দ্বে আগাপাশতলা মশগুল হয়ে রয়েছেন।

মচ্ছরের গুনগুন ধ্বনির ভেতরেই ব্যাকরণের স্বরব্যঞ্জনবিসর্গসন্ধির কুজ্‌ঝটিকা ভেদ করে শরৎচন্দ্রের কৌমুদীচ্ছটা দেখতে পেলেন বুঝি!

বেশ হৃষ্টপুষ্ট বলিষ্ঠ চিঠি।

তাঁর মধ্যে তাঁর বন্ধু পাণিগ্রাহীর কাণ্ড ছিল আরও।

ছোট বড় খান পঞ্চাশেক চিরকুট তাঁর ভেতর। সে-সবের একখানি মাত্র তাঁর উদ্দেশে, আর বাকি উনপঞ্চাশজনার মধ্যে ভাগ-বাঁটোয়ারা করা।

তাঁর চিরকুটের লিখন:

“প্রিয় শরৎ, তুমি ওখানে আছ জেনে ভাবলাম ডাকব্যয় বাবদ কেন নাহক সরকারকে ঝকমারির মাশুল গোনা। তাই আমার এই চিঠির সঙ্গে অন্যান্যগুলিও তোমার উদ্দেশে পাঠালাম। এই চিঠিগুলি তুমি কালবিলম্ব না-করে বিভিন্ন এলাকার বন্ধুদের পৌঁছে দেবে, আমি আশা করি। পুনশ্চ, আমি বেশ ভাল আছি, ভাবনার কোনও কারণ নাই।”

সারাদিন শরৎচন্দ্র সেই বোঝা বয়ে শহরময় বাড়ি-বাড়ি ঘুরে চিঠি বিলি করলেন। ফেরার সময় মোটাসোটা দেখে এক পাথর কুড়িয়ে আনলেন পথের থেকে।

আসলে সাহিত্যিক হলেও বৈজ্ঞানিকের মন ছিল তাঁর। সেই পাথরটিকে মেজে ঘষে কার্বলিক সাবান মাখিয়ে ধুয়ে মুছে বীজাণুহীন বেশ হাইজিনিক করে তুললেন। তাঁর পরে সেটিকে মোড়কের খোলস মুড়ে ভাল করে প্যাক করে উক্ত-বন্ধুবৎসল পত্রদাতাঁর উদ্দেশে ভিপি পার্সেল করে ছাড়লেন তিনি।

শরচ্চন্দ্রের সন্ধিভেদ যদি বা সহজ হয়, তাঁর অভিসন্ধি ভেদ করা কারও কর্ম নয়।

পাথরের সঙ্গে রইল ছোট্ট একটি চিরকুট

“প্রিয়—, তুমি বেশ ভাল আছ জেনে আমার বুক থেকে যেন পাষাণভার নেমে গেল। যেটি নেমে গেছে, সেই পাথরখানা এই সঙ্গে তোমাকে ভিপি করে পাঠালাম। ইতি তোমার শরৎ।”

ডিসেম্বর ১৯৭৫

অলংকরণ: শৈবাল ঘোষ

heading1 = ঝুনুমাসির বিড়াল – সুনীল গঙ্গোপাধ্যায়

ঝুনুমাসির বিড়াল – সুনীল গঙ্গোপাধ্যায়

ঝুনুমাসি একদম বেড়াল পছন্দ করতেন না। বেড়ালরা নাকি বড় নোংরা হয়। তারা যখন-তখন ছাদে যায়, ছাইগাদার ওপর ঘোরে, আবার সুযোগ পেলেই টুক করে বিছানার ওপর লাফিয়ে ওঠে। বেড়ালরা এমনই আদুরে যে, বিছানায় না শুলে তাদের ঘুমই আসে না। একদিন তো ঝুনুমাসি তাঁর বিছানার ওপর কোথাকার একটা উটকো বেড়ালকে দেখে একেবারে কেঁদেই ফেলেছিলেন।

সেই বেড়ালই একদিন ঝুনুমাসিকেই জব্দ করে দিল।

বাড়ির কাজের লোকদের ঝুনুমাসি হুকুম দিয়ে রেখেছিলেন, বাড়ির ত্রিসীমানায় যেন বেড়াল না আসে! বেড়াল দেখলেই তাড়াতে হবে। একটা গোঁফওয়ালা হুঁড়িমুখো বেড়াল প্রায়ই জানলা দিয়ে উকি মারে, আমরা হইহই করে সেটাকে তাড়া করে যাই!

এত পাহারা-টাহারা দিয়েও শেষ পর্যন্ত কিছু করা গেল না। এর মধ্যেই একদিন সকাল বেলা কী করে যেন একটা বাচ্চা-বেড়াল ঢুকে গেল। ফুটফুটে সাদা রং, টুলটুলে দুটি চোখ, ছোট্ট সেই বেড়ালটা প্রায় একটা উলের বলের মতন ঝুনুমাসিরই খাটের কাছে লাফালাফি করছে।

ঝুনুমাসি একেবারে আঁতকে উঠলেন। চ্যাঁচামেচি করে ডাকলেন সবাইকে। বললেন, “এক্ষুনি তাড়াও, এক্ষুনি বিদেয় করো হতভাগাকে!”

আমরা হ্যাট হ্যাট, হুশ হুশ করলাম। বেড়ালটা যাবার নামই করে না। আমাকে হাততালি দিতে দেখে সে ভাবল বুঝি সেটা একটা খেলা। অমনি হাততালির সঙ্গে সঙ্গে ডিগবাজি দিতে লাগল। তাই দেখে ঝুনুমাসির ছেলে পন্টু হেসে ফেলতেই ঝুনুমাসি তাঁর দিকে কটমট করে তাকালেন। তাঁরপর বললেন, “হাসছিস কী! তোর হাসি দেখলে ও লাই পেয়ে যাবে না? সুখন, বিলু, জটার মা, তোমরা বেড়ালটাকে তাড়াতে পারছ না?”

বেড়ালকে তো ভয় দেখালেই পালায়। কিন্তু এই বেড়ালছানাটা যে একটুও ভয় পাচ্ছে না। আমরা যতই তাড়া করি, ততই সে মাটিতে গড়াগড়ি দিয়ে খেলা দেখায়। ও বোধহয় এখনও ভয় পেতেই শেখেনি। সুখনের হাতে মস্ত বড় একটা ডান্ডা, কিন্তু ওইটুকু বেড়ালকে তো আর মারা যায় না! সুখন লাঠিটা নিয়ে ওর পাশে ঠুকতে লাগল। তাতেও ভয় পায় না। ফুড়ুত ফুড়ুত করে তালে তালে লাফায়।

ছোটমাসি বললেন, “উসকো কান পাকাড়কে বাইরে ফেলে দাও।”

বেড়ালটাকে হাতে করে তুলে নেওয়া ছাড়া উপায় নেই। কে তুলবে। সবাই তাই ভাবছে। এমন সময় বেড়ালটা ধপাস করে পাশ ফিরে শুয়ে চোখ বুজে একেবারে স্থির হয়ে গেল।

ঝুনুমাসি ভয় পেয়ে গেলেন। চেঁচিয়ে বললেন, “ওমা, বেড়ালটা মরে গেল নাকি? বাড়িতে বেড়াল মরলে যে ভীষণ পাপ হয়! এই সুখন, তুই ওইটুকু প্রাণীটাকে লাঠি দিয়ে মারলি?”

সুখন জিভ কেটে বলল, “না মাইজি, মা কালীর দিব্যি, আমি একবারও ওকে মারিনি! শুধু ভয় দেখিয়েছি!”।

“তা হলে মরে গেল কী করে? অত বেশি ভয় দেখালি কেন, নিশ্চয়ই হার্ট ফেল করেছে।”

পন্টু বলল, “মরেনি মা, চোখ পিটপিট করছে।”

ঝুনুমাসি ধমক দিয়ে বললেন, “মরেনি, কিন্তু মরতে কতক্ষণ! কী অলুক্ষুনে কাণ্ড! বাড়িতে বেড়াল মরে যাবে? কত পাপ হবে!”

আমি বললাম, “মরবে কেন? এতক্ষণ খেলা করে হাঁপিয়ে গেছে, তাই জিরিয়ে নিচ্ছে।”

ছোটমাসি তক্ষুনি হুকুম দিলেন, “জটার মা, শিগগির এক বাটি দুধ নিয়ে এসো। দুধ খেয়ে সুস্থ হয়ে নিক, তাঁরপর ওকে ভালয়-ভালয় বাড়ির বাইরে রেখে আসবে।”

জটার মা একটা এনামেলের বাটিতে খানিকটা দুধ নিয়ে এল। ঝুনুমাসি সেটা দেখেই আবার বকুনি দিয়ে উঠলেন, “ওইটুকু দুধে বেড়ালের পেট ভরে? বেড়াল কি তোমার-আমার মতন ভাত খায়? তোমাকে কিপ্টেমি করতে কে বলেছে?”

আবার বাটি ভরে আনা হল। দুধের গন্ধ পেয়েই বেড়ালছানাটা গা ঝাড়া দিয়ে উঠল। তারপর দুধ খেতে লাগল চুকচুক চুকচুক শব্দ করে। আমরা গোল হয়ে ঘিরে দাঁড়িয়ে দেখতে লাগলাম।

সবটা দুধ শেষ করে সে খুব আরাম করে জিভ চাটল খানিকক্ষণ। পন্টু বলল, “মা, এবার আমি ওকে রাস্তায় ফেলে আসব?”

ঝুনুমাসি বললেন, “রাস্তায় নয়, ফুটপাথে। দেখিস খুব সাবধানে, যেন গাড়ি-টাড়ি চাপা না পড়ে।”

কিন্তু তার আগেই বেড়ালটা এক কাণ্ড করল। সে এক দৌড়ে গিয়ে ঝুনুমাসির পায়ে মাথা ঘষতে লাগল। এবং এই প্রথম সে খুব মিষ্টি করে আস্তে ডাকল, মিউ-উ!

তখনই আমরা বুঝে গেলাম। ওটা মোটেই বেড়ালছানা নয়। ছদ্মবেশী কোনও মহামানব। ও নিশ্চয়ই মানুষের ভাষা জানে। না হলে কী করে বুঝল যে, ঝুনুমাসিই ওকে তাড়াতে চাইছে।

ততক্ষণে ঝুনুমাসি একেবারে গলে জল হয়ে গেছেন। পা সরিয়ে নিলেন না। নরমভাবে বললেন, “আহা রে, মা ষষ্ঠীর জীব, বড় মায়া লাগে! রাস্তাঘাটে কোথায় গিয়ে মরবে! থাক, এখন থাক।”

সেই থেকে বেড়ালছানাটা থেকেই গেল। ঝুনুমাসির সব ঘেন্না চলে গেছে। এখন তিনি উল বুনতে বসলেই বেড়ালটা লাফিয়ে এসে তাঁর কোলে বসবে। পন্টুর চেয়েও তাঁর আদর অনেক বেশি।

প্রথম ক’দিন তাঁর অনেকগুলো নাম রাখা হয়েছিল। মিনি, পুষি, বিধুমুখী, পুঁচকি, গুলগুলি, ভুলভুল, দুষ্টু, মিষ্টি—এইসব। শেষ পর্যন্ত তার নাম হল ফ্লসি। ইংরিজি নামটা ঝুনুমাসিরই বেশি পছন্দ। লোকে কুকুর পুষলেই ইংরিজি নাম দেয়, বেড়ালেরই বা কেন ইংরেজি নাম হবে না? বেড়াল কি কুকুরের চেয়ে কম?

ফ্লসি সারা বাড়ি তুরতুর করে ঘুরে বেড়ায়। সে খুব শৌখিন, কক্ষনও ননাংরা থাকে না। সব সময় সেজে-গুজে ফুটফুটে। ঝুনুমাসি তাকে মাছের কাঁটা খাওয়াবার অভ্যেস করাননি। মাছের কাঁটা ওরা মুখে করে এখানে-সেখানে নিয়ে গিয়ে নোংরা করে। তাই ফ্লসিকে শুধু দুধ খাওয়া অভ্যেস করানো হল। কখনও-সখনও এক-আধ টুকরো মাছ তাকে দেওয়া হয় বটে, তাও কাঁটা বেছে, যাতে সেটা খাওয়ার টেবিলের নীচেই শেষ করে।

ফ্লসি সত্যিই মানুষের কথা বোঝে। বাড়িতে লোকজন এলে ঝুনুমাসি যেই বলেন, “ফ্লসি, একটু নাচ দেখাও তো!” অমনি সে দু হাত তুলে দাঁড়ায়। তাঁরপর টেবিলের একেবারে পাশে একটা বিস্কুট রেখে দিলে সে লাফিয়ে উঠে সেটাকে মুখে করে নেয়। সকলেই অবাক হয়ে যায়। ঝুনুমাসি গর্বের সঙ্গে বলেন, ‘এত সুন্দর বেড়াল থাকতে কেন যে লোকে কুকুর পোষে, তাও তো বুঝি না!”

প্রথম-প্রথম সে যেখানে-সেখানে, এমনকী দরজার সামনে হিসি করে দিত। ঝুনুমাসি একদিন তার কান ধরে ছাদে নিয়ে গিয়ে একটা কোণ দেখিয়ে বলেছিলেন, “এইটা তোর বাথরুম, বুঝলি পোড়ারমুখী! ফের যদি অন্য জায়গা নোংরা করবি…”

কী আশ্চর্য, তাঁরপর থেকে ফ্লসি ঠিক ছাদেই বাথরুম করতে যায়!

এক বছরের মধ্যে ফ্লসি বেশ বড় হয়ে উঠল। দারুণ সুন্দর হয়েছে চেহারা। রাজকুমারীর মতন সে সগর্বে বারান্দার রেলিংয়ের ফুটোয় মুখ বাড়িয়ে রাস্তা দেখে। কক্ষনও সে রাস্তার বাজে বেড়ালদের সঙ্গে মেশে না। সবচেয়ে মজার হচ্ছে তার চোখ দুটো। তার দুটো চোখ দু’রকম—একটা নীল, আর একটা হলদে। তোমরা বিশ্বাস করছ না? সত্যি এরকম হয়। আমার নিজের চোখে দেখা।

সেবার পুজোর ছুটিতে বাইরে বেড়াতে যাবার সময়েও ঝুনুমাসি ফ্লসিকে সঙ্গে নিয়ে গেলেন। বাড়িতে একা-একা সে কার কাছে থাকবে? ঝি-চাকররা যদি যত্ন না করে? প্রথমে কথা ছিল দার্জিলিং যাবার। কিন্তু বেড়াল কি অত ঠান্ডা সহ্য করতে পারবে? বেশি শীতে যদি ফ্লসির লোম উঠে যায়? তাই মত বদলে ঝুনুমাসি দার্জিলিং না গিয়ে ঘুরে এলেন পুরী থেকে।

ঝুনুমাসিরও এক মাসি আছেন। তাঁর নাম টুনুমাসি। ইনিও কিন্তু খুব বড় নন। ঝুনুমাসিরই প্রায় সমান বয়েসি। এই টুনুমাসি অনেক দিন ধরে থাকেন দিল্লিতে, কয়েক দিনের জন্য এসেছেন কলকাতায়। একদিন বেড়াতে এলেন ঝুনুমাসির বাড়িতে। অনেক দিন পরে এসেছেন তো, তাই সকলেরই খুব আনন্দ। কথা বলতে বলতে তিনি বসবার ঘরের সোফার ওপর বসে পড়েই ভয়ে চেঁচিয়ে উঠলেন, “ওরে বাবারে, একী?”

কেউ লক্ষ করেনি, ফ্লসি শুয়ে ছিল সোফার এক কোণে। এ বাড়ির সব জায়গায় তাঁর অবাধ অধিকার। টুনুমাসি না দেখে বসে পড়েছেন ফ্লসির গায়ের ওপর। ফ্লসিও ভয় পেয়ে ডেকে উঠছে মা-অ্যা-ও!

টুনুমাসি তাড়াতাড়ি উঠে পড়ে বললেন, “এ ম্যাগো! একটা বেড়াল এলো কোখেকে! অ্যাঁঃ? দেখলেই ঘেন্না লাগে। এই যা, যাঃ!”

ফ্লসি যাবে কেন? তাঁর জ্ঞান হবার পর কেউ তো কখনও তাকে তাড়িয়ে দেয়নি। সে গ্যাঁট হয়ে বসে রইল। টুনুমাসি তখন ফ্লসির ঘাড় ধরে তুলে বেশ জোরে ছুঁড়ে দিলেন মাটিতে। বললেন, “যা, বেরোঃ! দূর হ!”।

আমরা সবাই আড়ষ্ট হয়ে রইলাম। ফ্লসির এরকম অপমান! কেউ কোনও দিন তাকে ছুঁড়ে ফেলেনি। ঝুনুমাসির মুখখানা থমথমে।

টুনুমাসি বললেন, “কলকাতাতে বড্ড বেশি বেড়াল। আমাদের দিল্লিতে এ-উৎপাত নেই! বেড়াল দেখলেই আমার এমন ঘেন্না করে।”

ঝুনুমাসি বললেন, “তুমি অত জোরে ছুঁড়ে দিলে? যদি পা-টা ভেঙে যায়!”

“ওদের আবার পা ভাঙবে! ছাদ থেকে ফেলে দিলেও মরে না! সারা বাড়ি নোংরা করে, অসুখ- বিসুখ ছড়ায়।”

এক বছর আগে ঝুনুমাসিরও ঠিক এই মতই ছিল। সেটা যে এর মধ্যে বদলে গেছে সেটা আর টুনুমাসি জানবেন কী করে! সুতরাং তিনি আরও কিছুক্ষণ বেড়ালের নিন্দে করে গেলেন। ঝুনুমাসি শুধু একবার বললেন, “সব বেড়াল এক রকম হয় না!”

যাই হোক, একটু বাদেই টুনুমাসি দিল্লির গল্প শুরু করতেই বেড়ালের কথা চাপা পড়ে গেল। আমরা সবাই রাত দশটা পর্যন্ত গল্পে মশগুল হয়ে রইলাম।

সে-রাত্রে আর ফ্লসিকে খুঁজে পাওয়া গেল না। টুনুমাসি তাকে ছুঁড়ে ফেলে দেবার পর সে দৌড়ে ঘর থেকে পালিয়ে গিয়েছিল। আর তাকে দেখা যায়নি। অনেক রাত পর্যন্ত আমরা ফ্লসিকে খোজাখুঁজি করলাম। ঝুনুমাসি কান্নাকাটি শুরু করে দিলেন।

পরের দিনও ক্লসি ফিরে এল না। তার পরের দিনও না। একেবারে উধাও হয়ে গেছে।

বেড়ালেরও কি অভিমান হয়? আমাদের সকলের সামনে, এমনকী ঝুনুমাসির সামনেই একজন তাকে মাটিতে ছুঁড়ে ফেলে দিল। তক্ষুনি তো আমরা কেউ তাকে কোলে তুলে নিয়ে আদর করিনি।! সেই অভিমানে ফ্লসি চিরদিনের মতন বাড়ি ছেড়ে চলে গেল?

আমরা পাগলের মতন খোঁজাখুঁজি করলাম কয়েক দিন। ঝুনুমাসি সব সময় কান্নাকাটি করছেন। আমাদের মধ্যে একমাত্র পল্টুই তেমন ভালবাসত না ফ্লসিকে। এখন তার মায়ের অবস্থা দেখে দেখে সে নিজেও ফ্লসিকে ফিরিয়ে আনার সব রকম চেষ্টা করল। কিন্তু কোথাও তাকে দেখতেই পাওয়া গেল না।

দিন সাতেক বাদে ঝুনুমাসি আমাদের কারুকে না জানিয়ে কাগজে একটা বিজ্ঞাপন দিলেন।

ফ্লসি, ফিরে এসো!

তোমায় আর কেউ কোনও দিন মারবে না।

তুমি যা চাও তাই পাবে

তোমার জন্য আমি শয্যাশায়ী!

ইতি তোমার মা

ঝুনু

সেই বিজ্ঞাপন পড়ে সবচেয়ে বেশি হাসলেন ঝুনুমাসির বর। আমাদের ছোটমেসসা। তিনি ঝুনুমাসিকে বললেন, “তুমি তো তোমার বেড়ালকে অনেক কিছুই শিখিয়েছিলে জানি! তাকে কি খবরের কাগজ পড়তেও শিখিয়েছিলে নাকি? তার চেয়ে বলো, পুলিশের মধ্যে আমার অনেক বন্ধুবান্ধব আছে, তাদের খবর দেব?”

এই সময় ঠাট্টা-ইয়ার্কি ঝুনুমাসির একদম ভাল লাগে না। তিনি কান্নায় ফোঁস ফোঁস করতে করতে বললেন, “জানি, তুমি তো ফ্লসি মরে গেলেই খুশি হও! সে কি রাস্তায়-ঘাটে হাঁটতে শিখেছে কখনও। না জানি এত দিনে তাঁর কী হয়েছে!”

শেষ পর্যন্ত ছোটমেসোই লিখে দিলেন খবরের কাগজে আর একটা বিজ্ঞাপন:

হারাইয়াছে! হারাইয়াছে!

একটি ফুটফুটে সাদা রঙের বিড়াল

কপালে শুধু টিপের মতন একটি কালো দাগ

ল্যাজ ঠিক আড়াই ইঞ্চি মোটা

বয়েস এক বছর এক মাস

খুব শান্ত স্বভাব, মাছের কাঁটা খায় না

কেহ সন্ধান দিলে একশো টাকা পুরস্কার!

সেই বিজ্ঞাপন পড়ে দলে দলে লোক আসতে লাগল। প্রত্যেকেরই কোলে একটি বা দুটি বেড়াল, কেউ কেউ থলেতে ভরে অনেকগুলো বেড়ালছানাও আনে। গেটের কাছে আমি, পন্টু আর সুখন মিলে একটি কমিটি বসালাম। সব বেড়াল পরীক্ষা করে দেখি। ফ্লসির মতন সুন্দর একটাও নয়।

ঝুনুমাসিকে নিয়েই হল মুশকিল। উনিও আমাদের কমিটিতে থাকতে চান। তার ফল হল সাংঘাতিক।

দুপুরের দিকে তিনটে ছেলে এল, সঙ্গে একটা জাঁদরেল খয়েরি রঙের বেড়াল। মুখখানা দারুণ রাগী-রাগী। তাকে জোর করে ধরে রাখা হয়েছে।

একটি ছেলে ঝুনুমাসিকে দেখেই বলল, “মাসিমা, আপনার বেড়াল হারিয়েছে? এই নিন!”

ঝুনুমাসি তিন পা পিছিয়ে গিয়ে বললেন, “এটা তো আমার বেড়াল নয়।”

“তাতে কী হয়েছে। বেড়াল তো সবই এক!”

“না, না, আমি আমার সেই বেড়ালটাই শুধু চাই!”

“নিন না, সস্তা করে দিচ্ছি! আপনি একশো টাকা পুরস্কার দেবেন বলেছিলেন তো? পঞ্চাশ টাকা দিন, তা হলেই এটা ছেড়ে দেব!”

“না, অন্য বেড়াল আমার চাই না!”

“তা হলে পঁচিশ টাকা দিন। আচ্ছা, দশ টাকা?”

“বলছি তো, অন্য বেড়াল নেব না আমি!”

ছেলেটি এবার নিরাশ ভাবে বলল, “নেবেন না? ঠিক আছে, তা হলে এটাকে লেকের জলে ডুবিয়ে মারব!”

ঝুনুমাসি ভয় পেয়ে বললেন, “কী করবে?”

“জলে ডুবিয়ে মারব।”

“কেন, মেরে ফেলবে কেন?”

“এটা সাংঘাতিক বদমাস! যেখানেই ছেড়ে দিই, ঠিক বাড়ি ফিরে যাবে! একবার হাওড়ায় ছেড়ে দিয়ে এসেছিলাম। একবার ব্যারাকপুরে। তাও রাস্তা চিনে ফিরে এসেছে! উঃ! এ পর্যন্ত সাতাশখানা মাছ ভাজা চুরি করেছে। একে মারব না?”

ঝুনুমাসি ধমক দিয়ে বললেন, “না, মারবে না ভগবানের জীবকে কেউ কখনও এমনি-এমনি মারে?”

দশ টাকা দিয়ে সেই বিশ্রী বিড়ালটা রাখতে হল আমাদের।

এর পরে এল একজন বুড়ো-মতন লোক। সঙ্গে দুটো বেড়াল। তার মধ্যে একটাকে দেখতে প্রায় ফ্লসিরই মতন। আমরা খুব উৎসাহী হয়ে উঠলাম। কপালে সেই কালো রঙের দাগটা পর্যন্ত ঠিক আছে। কিন্তু পন্টু সেই জায়গাটায় আঙুল দিয়ে ঘষতেই দেখা গেল রং উঠে আসছে। ওটা এঁকে আনা হয়েছে। তা ছাড়া ফ্লসি কখনও আমাদের দেখে ফ্যাঁচফ্যাঁচ করে?

ধরা পড়ে যাওয়ায় বুড়ো লোকটি একটু দুঃখিত ভাবে বললেন, “যাঃ, তাও মিলল না। সারা শহর খুঁজে খুঁজে সাদা বেড়াল ধরে আনলাম!”

তারপর তিনি বেড়াল দুটোকে মাটিতে ছেড়ে দিয়ে বললেন, “যাঃ, যা!”

আমরা বললাম, “এ কী! এখানে বেড়াল ছেড়ে দিচ্ছেন কেন? এখানে ছাড়া চলবে না!”

লোকটি এবার রেগেমেগে বললেন, “তা হলে কি আমি ফেরত নিয়ে যাব নাকি? বেড়াল কি কেউ কখনও ফেরত নেয়? কোনও দিন শুনেছেন?”

সে বেড়াল দুটোও রয়ে গেল এ বাড়িতে। সন্ধের মধ্যে দশ-বারোটি বেড়াল জমে গেল। অনেকেই বেড়াল নিয়ে এসে আর ফেরত নিয়ে যায় না। একশো টাকার পুরস্কারের লোভে রাস্তার ছেলেরা এক-একটা বেড়াল ধরে আনছে রাস্তা থেকে। পুরস্কার না পেয়ে রাগের চোটে সে-বেড়াল ছেড়ে যাচ্ছে এ-বাড়িতেই। দু’-একটা অবশ্য এদিক-ওদিক পালিয়ে গেল। কিন্তু ঝুনুমাসি সব কটার জন্য দুধ বরাদ্দ করে দিলেন। তিনি নিজে থেকে কোনও বেড়ালই তাড়াবেন না!

সন্ধেবেলা দু’জন প্যান্ট-পরা লোক একটা টেম্পো ভর্তি করে নিয়ে এল একশো পঁচিশটা বেড়াল। শাড়ির দোকানে যেমন একটা শাড়ি পছন্দ না হলেই সঙ্গে সঙ্গে আর-একটা শাড়ি বার করে দেখায়, ওরাও তেমনি এক-একটা বেড়ালের ঘাড় ধরে তুলে জিজ্ঞেস করে, “এটা আপনাদের? এটা নয়? তা হলে এটা?”

এক-এক করে একশো পঁচিশটা বেড়ালই দেখা হল। কোনওটাই ফ্লসি নয়! লোক দুটো কাঁধ ঝাঁকিয়ে বলল, “তা হলে আর কী হবে! চলো হে গঙ্গাচরণ!”

ঝুনুমাসি জিজ্ঞেস করলেন, “আপনারা এত বেড়াল পেলেন কোথা থেকে? এগুলো নিয়ে কী করবেন?”

একটা লোক বলল, “আমরা লেবরেটরিতে সাপ্লাই দিই!”

“লেবরেটরিতে? সেখানে কী হয়?”

“সেখানে বেড়ালের ওপর নানা রকম ওষুধ দিয়ে পরীক্ষা করা হয়। এদের কেটেকুটে দেখা হয়। আমরা পার পিস তিন টাকা করে বিক্রি করি।”

“পার পিস মানে?”

“এক-একটা তিন টাকা। ভাবলুম, আপনারটা যদি মিলে যায়, তা হলে একশো টাকা পাওয়া যাবে!”

“তাঁর মানে এতগুলো বেড়ালকে আপনারা মারতে পাঠাচ্ছেন! নামান! গাড়ি থেকে নামান সবগুলোকে!”

সে এক-প্রায় পাগলের কাণ্ড! সারা বাড়িতে প্রায় দেড়শো বেড়াল। কুনুমাসির ধারণা, তাঁর ফ্লসিকেও নিশ্চয়ই কেউ লেবরেটরিতে চালান দিয়েছে। তিনি আমাদের বলতে লাগলেন, “যা, সব লেবরেটরি দেখে আয়। যেখানে যত বিড়াল দেখবি কিনে নিয়ে আয়।”

ছোটমেসো বাত্তিরে বাড়ি ফিরে প্রায় নাচতে লাগলেন। কোথাও পা ফেলার উপায় নেই। সব জায়গায় বিড়াল। তিনি ঝুনুমাসিকে বললেন, “তুমি পাগল হয়েছ, না আমি চোখের ভুল দেখছি? এ কখনও হয়? এটা বাড়ি, না চিড়িয়াখানা? হাটাও, সব কটাকে হাটাও!”

ঝুনুমাসি বললেন, ‘আমি যদি থাকি, তা হলে বেড়ালও থাকবে!”

সারা বাড়িতে ম্যাও মিঁয়াও ক্যাঁও কিঁও চিঁউ ওয়াঁও এই রকম নানারকম ডাক। কত রকম সাইজের কত রকম রঙের বেড়াল। এর মধ্যে মানুষের থাকা সত্যি অসম্ভব। আমরা ভাবলুম, ঝুনুমাসির জন্য ডাক্তার ডাকব কি না!

রাত্তিরে খেতে বসারও উপায় নেই। খাবার টেবিলের চার পাশে দেড়শো বেড়াল। অনেকগুলোই লাফিয়ে টেবিলে উঠে আসছে। সুখন একটা লাঠি নিয়ে সেগুলো তাড়াতে গেলেও যায় না!

হঠাৎ ঝুনুমাসি চেঁচিয়ে উঠলেন, “ওই তো! চুপ, ওই তো, শোন।”

সেই চিৎকারে সবাই চুপ করে গেল। এমনকী বেড়ালগুলো পর্যন্ত। আমরা শুনতে পেলাম, বন্ধ সদর দরজার বাইরে কে যেন মিষ্টি গলায় ডাকছে, মিঁউ!

ঝুনুমাসি ছুট্টে গিয়ে দরজা খুলে দিলেন। অমনি ফ্লসি ভেতরে এসে ঝুনুমাসির পায়ে মাথা ঘষতে লাগল! ঝুনুমাসি তাকে কোলে তুলে নিয়ে একেবারে কেঁদে ফেললেন। তাকে আদর করে বলতে লাগলেন, “ওরে সোনা, তুই কোথায় গিয়েছিলি, তুই মায়ের ওপর রাগ করেছিলি? আহা তোর বুঝি খুব লেগেছিল সেদিন?”

ঠিক মনে হচ্ছে মা মেয়ের অভিমান ভাঙাচ্ছে।

অন্য বেড়ালগুলো ফ্লসির এই আদর মোটেই ভাল চোখে দেখল না। কয়েকটা বিচ্ছিরি চেহারার হুলো বেড়াল রীতিমতন রাগী চোখে তাকিয়ে রইল।

ছোটমেসো বললেন, “যাক, পেয়েছ তো! তোমার আদরের বেড়ালকে পেয়েছ তো? এবার বাকিগুলো সব তাড়াও!”

কিন্তু বেড়াল তাড়ানো কি সহজ? যে-বাড়িতে বেড়ালকে একবার আদর করে খাবার দেওয়া হয়েছে, সে-বাড়ি ছেড়ে তারা কিছুতেই যাবে না। ঝুনুমাসির কোলে চেপে ক্লসি খুব ভয়ে-ভয়ে তাকিয়ে আছে। এত বেড়াল সেও সহ্য করতে পারবে না।

আমি সুখন আর পন্টু তিনটে লাঠি নিয়ে বেড়ালগুলোকে তাড়িয়ে তাড়িয়ে বাড়ির বাইরে পাঠাই। একটু বাদেই তারা ঠিক ফিরে আসে। একসঙ্গে অত বেড়ালকে আটকানো অসম্ভব। জানলা দিয়ে, ছাদ দিয়ে ফিরে আসবেই!

আরও দুটো দিন এরকম অবস্থায় কাটাবার পর বোঝা গেল, একটা-কিছু ব্যবস্থা না করলে এ-বাড়িতে থাকাই অসম্ভব। রাস্তায় ঘাটে একসঙ্গে এত বেড়াল ছেড়ে আসা যায় না। লোকেরা আপত্তি করবে। শেষ পর্যন্ত একটা বুদ্ধি মেসোমশাই-ই বার করলেন। রং তুলি নিয়ে অনেকগুলো কাগজে পোস্টার লেখা হল:

প্রদর্শনী, বিরাট প্রদর্শনী

অভূতপূর্ব বিড়াল প্রদর্শনী

ধর্মতলা কার্জন পার্কে আজ সন্ধে ছটায়

আপনার গৃহপালিত বিড়াল আনুন

প্রথম পুরস্কার এক হাজার টাকা

আরও অন্যান্য অনেক পুরস্কার!

এই পোস্টারগুলো মেরে দেওয়া হল কার্জন পার্কের কাছাকাছি সব রাস্তায়। তাঁরপর এ-বাড়ির সবকটা বেড়ালকে ধরে তোলা হল একটা লরিতে। ভোরবেলা সেই লরিভর্তি বেড়াল এনে ছেড়ে দিলাম কার্জন পার্কে। আমরা আর কেউ লরি থেকে নামলাম না পর্যন্ত। যদি কোনও বেড়াল পায়ে এসে আবার লুটিয়ে পড়ে!

লরিটা ছাড়বার পর ছোটমেসো বললেন, “কার্জন পার্কে অনেক ইঁদুর আছে, বেড়ালগুলো ভাল থাকবে। তা ছাড়া প্রদর্শনীতে পুরস্কার পাওয়ার লোভে কেউ কেউ ওদের কটাকে পুষ্যিও নিতে পারে। মোট কথা, ব্যবস্থাটি বেশ ভালই হয়েছে, কী বলো?”

বাড়ি ফিরে ঝুনুমাসিকে সব শোনাতে হল। ফ্লসি তাঁর কোলের কাছে শুয়ে। অন্য বেড়ালগুলো তাড়াবার জন্য ঝুনুমাসি খুব খুশি নন। সব শুনে-টুনে তিনি ফ্লসির গায়ে হাত বুলোতে বুলোতে বললেন, “সত্যি-সত্যি একটা বেড়ালের প্রদর্শনী যদি হত, তাহলে আমার ফ্লসিই নিশ্চয়ই ফার্স্ট হত! তাই না?”

আমরা কেউ কোনও প্রতিবাদ করলাম না।

ডিসেম্বর ১৯৭৫

অলংকরণ: সুনীল শীল

heading1 = বিধু দারোগা – শীর্ষেন্দু মুখোপাধ্যায়

বিধু দারোগা – শীর্ষেন্দু মুখোপাধ্যায়

সেবার বিধু দারোগা আমাদের গঞ্জে বদলি হয়ে এলে হইহই পড়ে গেল!

ব্রিটিশ আমলে দারোগা-পুলিশকে ভারী ভয় খেত গাঁ-গঞ্জের লোকেরা। রাস্তায়-ঘাটে বা হাটে-বাজারে পুলিশ দেখলেই নিরীহ সজ্জন মানুষরাও সাঁত সাঁত করে এধারে ওধারে লুকিয়ে পড়ত। এক স্বদেশি আন্দোলনের নেতাগোছের লোক বটতলায় বক্তৃতা দিতে এলেন। শ’ পাঁচেক লোক জড়ো হয়ে গরম বক্তৃতা শুনে খুব উত্তেজিত হয়ে পড়েছে। ঠিক সেই সময়ে একটা টিংটিঙে রোগা লাল পাগড়িওলা পুলিশ হাট থেকে পালং শাক কিনে ফিরছিল। তাকে দেখে সেই পাঁচশো জোয়ান মদ্দ লোক দে-দৌড় দে-দৌড়। স্বদেশি নেতা গাছতলায় বসে বিড়ি ধরিয়ে আপনমনে হতাশভাবে বললেন, হোপলেস। আর একবার, গঞ্জের নদীর ঘাট থেকে লোকভর্তি একটা নৌকো ছাড়ছে বিকেলবেলায়, সেই সময়ে গঞ্জের দারোগা আর কয়েক জন পুলিশও ওপারে যাবে বলে এসে নৌকোয় উঠল। সঙ্গে সঙ্গে বিনা কারণে বিস্তর লোক ঝুপ ঝুপ করে হাঁটুজলে নেমে পালাতে লাগল। এমনকী, তাদের মধ্যে গাঁয়ের পাঠশালার পণ্ডিতমশাইও ছিলেন। পরে তাঁকে সবাই যখন জিজ্ঞেস করল, তিনি কাঁচুমাচু হয়ে বললেন, ‘কী জানি বাবা, সবাই পালাল দেখে আমিও জলে নেমে পালালাম। ভয় বড় সংক্রামক।’

তো এই ছিল দারোগা-পুলিশদের সে-আমলের দাপট। বিধু দারোগা ছিলেন সেই দাপুটেদের মধ্যেও আর-এক কাঠি দাপুটে। তাঁর দাপটে বাঘে গোরুতে এক ঘাটে জল খায়। এ কেবল কথার কথা নয়। তিনি গঞ্জে এসেই ঢেঁড়া পিটিয়ে দিলেন যে, সামনের হাটবারে সবাই যেন স্বচক্ষে দেখে যায়, থানার উত্তর ধারের দিঘিতে বাঘে আর গোরুতে এক ঘাটে জল খাবে।

সেই হাটবারে দিঘির ধারে লোক ভেঙে পড়ল। বাঁধানো ঘাটে বিশাল চেহারার বিধু দারোগা চেয়ারে বসে আছেন। তাঁকে কেউ হাসতে দেখেনি কখনও। ভীষণ রাগী চোখে চারদিকে চেয়ে দেখছেন। তাঁর চোখ যার ওপর পড়ছে সে-ই নিজের জায়গা ছেড়ে একটু সরে দাঁড়াচ্ছে। আমাদের ব্যায়ামবীর ছোটকাকাও তিনবার জায়গা বদল করে অবশেষে কচুবনের ভিতরে গিয়ে দাঁড়িয়ে রইলেন। কেউ জোরে কথা বলছে না, ফিসফাস গুজগুজ করছে। সবাই শুনে আসছে বটে বাঘে গোরুতে একঘাটে জল খাওয়ার কথা, কিন্তু কেউ কখনও দেখেনি। হারু মণ্ডলের বাঁকানো শিঙওলা দুষ্টু গোরুটা খুঁটোয় বাঁধা হয়ে দাঁড়িয়ে আছে, বাঘ তখনও দেখা যাচ্ছে না। তাই নিয়ে সকলের কৌতূহল।

বেশিক্ষণ অপেক্ষা করতে হল না। পাশের গাঁয়ে প্রবর্তক সার্কাস গত অমাবস্যা থেকে খেলা দেখাচ্ছে। সেদিক থেকে একটা খাঁচাওলা গাড়ি বলদে টেনে আনল। খাঁচার মধ্যে গলায় দড়ি বাঁধা বাঘ বসে ঝিমোচ্ছে। অনেকে ফিসফিস করে বলল, বাঘকে আফিং খাইয়ে রাখে কিনা, তাই ওই ঝিমুনি।

তা সে যাই হোক, গায়ে গেঞ্জি আর কালো ফুলপ্যান্ট পরা রোগা রিং মাস্টার লোকটা হাতে চাবুক নিয়ে দাঁড়িয়ে রইল খাঁচার দরজায়। দু’জন লোক খাঁচার দরজাটা ওপর থেকে টেনে তুলল। খাঁচার দরজা খোলা হতেই লোকজন সব দুড়দাড় দৌড়ে খানিক তফাতে গিয়ে দাঁড়াল। ঘাটে রইলেন শুধু রিং মাস্টার, হারু মণ্ডল, বিধু দারোগা আর সার্কাসের দু’জন লোক। থানার সিপাইরাও সব তফাতে এসে দাঁড়াল। বাঘ বেরোবে, ইয়ার্কির কথা নয়।

তা বাঘটা আফিংখোরই হবে। রিং মাস্টার বিস্তর চাবুকের শব্দ করল, খোঁচাল, তবু বেরোয় না। বার তিনেক হাই তুলল অবিকল বুড়মানুষের মতো শব্দ করে। দারোগা মশাই ধমক দিয়ে বললেন, ‘টেনে বের করো কুলাঙ্গারটাকে।’ রিং মাস্টার সেলাম দিয়ে বলল, ‘আপনাকে সামনে দেখে একটু ভয় খেয়েছে।’

অবশেষে দড়ি ধরে টানা-হ্যাঁচড়া করে তাকে বের করা হল। কী আলিস্যি তার! বাইরে বেরিয়েও অবিকল বেড়ালের মতো ডন মারল একটা তারপর ঘুমচোখে চারদিকে চাইতে লাগল। মনে হল, বাঘটা চোখে ভাল দেখতে পায় না, ভুরু কোঁচকানো, খুব ঠাহর করে করে দেখছে।

বিধু দারোগা হাঁক ছাড়লেন, ‘দুটোকে জলের কাছে নিয়ে যা।’

তখন হারু মণ্ডল তার দুই গোরুটাকে আর রিং মাস্টার তার অলস বাঘটাকে দড়ি ধরে টানতে লাগল। অনেক টানা-হ্যাঁচড়ার পর দুটোকে জলের কাছে নিয়ে পাশাপাশি দাঁড় করানো হল বটে, কিন্তু কেউই জলে মুখ দেয় না। বাঘে গোরুতে এক ঘাটে জল খাওয়ার কথা। জলই যদি না খায় তো দারোগাবাবুর সম্মান থাকে কী করে! তাই তখন হারু মণ্ডল তার গোরুর গলকম্বলে হাত বুলিয়ে অনেক আদর করে বলতে লাগল, ‘খাও মা ভগবতী, জল খাও। এই একবারটি খাও মা, আর কখনও বলব না। ওই ছাগলের মতো বাঘটাকে দেখে ডরিয়ো না মা, ওর দাঁত নড়ে, চোখে ছানি, বড্ড ভিতু জীব।’

ওদিকে রিং মাস্টারও সপাসপ চাবুকের শব্দ করে বাঘটার ল্যাজ মলে দিয়ে বলে, ‘ড্রিঙ্ক ওয়াটার বেঙ্গল-টাইগার, ড্রিঙ্ক, কাম কাম, হ্যাভ কারেজ, দি কাউ উইল ফ্লাই অ্যান্ড শো হার লেজ। ড্রিঙ্ক, ড্রিঙ্ক—’

দারোগাবাবু উঠে ফের হাঁক দিলেন, ‘দুটোর দড়ি খুলে দে। আপ্‌সে জল খাবে।’

তো তাই হল। হারু মণ্ডল তার গোরুটাকে ছেড়ে দিয়ে আস্তে আস্তে বলল, ‘কাল থেকে তোকে জল দিইনি মা, দারোগাবাবুর মুখ চেয়ে এতক্ষণ তেষ্টায় কাঠ করে রেখেছি, এবার চোঁ করে পেট ভাসিয়ে খা মা।’

রিং মাস্টারও তাঁর বাঘকে ছেড়ে দিয়ে বলল, ‘ইউ হ্যাভ নো ওয়াটার ফর টু ডেজ বেঙ্গল, নাউ ড্রিঙ্ক।’

দৃশ্যটা দেখার মতোই। এই আমরা প্রথম দেখলাম জীবনে একটা গোরু আর একটা বাঘ পাশাপাশি ভাইবোনের মতো দাঁড়িয়ে মুখ নিচু করে এক ঘাটে জল খাচ্ছে। সবাই রই রই করে উঠে দারোগাবাবুর জয়ধ্বনি দিতে থাকল। কবিয়াল দুকড়ি হালদার গান বেঁধে গাইতে লাগল, ‘ধন্য হে দারোগা বিধু, তুমি ধন্য ধন্য হে ॥ একই ঘাটে জল খায় গাই আর ব্যাঘ্র বন্য হে—’

কিন্তু জয়ধ্বনির রেশ তখনও মিলিয়ে যায়নি, দুকড়ি কবিয়াল ‘হে’র টান দিয়ে তখনও দম ধরে রেখেছে, এমন সময়ে বাঘটা জল থেকে মুখ তুলে গোরুটার দিকে তাকাল। গোরুটাও তাকাল বাঘটার দিকে। ফোঁস ফোঁস করে দু’জনেরই নিশ্বাস পড়ল। বাঘটা গোরু চেনে, সে গন্ধ পেয়ে পাশে দাঁড়ানো গোরুটাকে শুকছে। চোখে ভাল দেখতে পায় না বলে বোধহয় ঠিক ঠাহর করতে পারছিল না। কিন্তু হারু মণ্ডলের গোরু কখনও বাঘ দেখেনি, তাই সে একটুও ঘাবড়াল না। বরং সে বেশ রাগের চোখে বাঘটাকে দেখতে লাগল। সেটা হাড়-হারামজাদা গোরু, বহুবার খোঁটা উপড়েছে, খোঁয়াড়ে গেছে, তার গুঁতো খায়নি এমন মানুষ গাঁয়ে বিরল। বাঘটার ভাবসাব দেখে সে বোধ হয় বেশ বিরক্ত হয়েছিল, তাই বাঘের মুখের ওপরেই সে ফোঁস করে একটা শ্বাস ছেড়ে একটু এগোল।

দারোগাবাবু মহানন্দে গোঁফ চুমড়ে দৃশ্যটা দেখছেন তখন। হাসেন না বটে, কিন্তু হাসি তাঁর চোখের দৃষ্টি, গালের মাংস আর ভাবভঙ্গির মধ্যে ফুটে উঠছিল। বাঘে গোরুতে এক ঘাটে জল খাচ্ছে।

গোরুর ফোঁস শুনে বাঘটা দু’পা পিছিয়ে এল। বহুকাল অভ্যাস নেই বলেই বোধহয় হাঙ্গামায় যেতে চাইল না। কিন্তু গোরুটাও বদমেজাজি। তার তখন রোখ চেপেছে। সে একটু শিং নাড়া দিয়ে দু’ পা এগোল। বাঘটা আবার পিছিয়ে আসে। গোরুটা একটা ‘হাম্বা’ দিয়ে হঠাৎ আড়মোড়া ভেঙে মাথাটা নিচু করে হড়হড় করে এসে হুম করে একটা ঢুঁ দিল বাঘটাকে। বাঘটা মারপিট ভুলেই গেছে। আচমকা ঢুঁ-টা খেয়ে ভ্যাবাচাকা মেরে আলিস্যি ঝেড়ে দুই লাফে উঠে এল ঘাটের চাতালে। পিছনে গোরুটা।

দারোগাবাবু চেয়ার ছেড়ে পৈঠায় উঠে গেলেন সাঁত করে। লোকে থা এমনটা হবে কেউ ভাবেনি। এ কী দৃশ্য রে বাবা! প্রকৃতির সব নিয়ম-কানুন যে ভন্ডুল হয়ে গেল! বাঘটা তখন দিঘির ধারের মাঠটায় প্রাণভয়ে ছুটছে। হারুর গোরু মহাতেজে শিং নেড়ে দৌড়োচ্ছে তাঁর পিছু পিছু, গুঁতোবেই। বাঘটা হালুম মলুম বলে ডাক ছাড়ছে প্রাণপণে। গোরুটা হাম্বা খাম্বা বলে তম্বি করছে তাকে। সে কী দৌড়! যেমন বাঘ ছোটে, তেমনি গোরু। ছুটতে ছুটতে বাঘের দমসম অবস্থা। ভারী কাহিল হয়ে পড়েছে বেচারা। হারু মণ্ডল বিস্তর ডাকাডাকি আর সাধাসাধি করে তাঁর গোরুকে ফেরাতে চাইছে। গোরু ফিরছে না। রিং মাস্টার ডুকরে উঠে বলছে, ‘ও ভাই হারু, আমার গরিব বাঘটাকে তোমার গুণ্ডা গোরু মেরে ফেললে!’

তা ফেলতই মেরে। বাঘটা ছুটে ছুটে হয়রান হয়ে পড়েছে তখন, গোরুটা মহাতেজে প্রায় ধরা ধরো করে ফেলছে তাকে, এমন সময়ে হারু মণ্ডল গিয়ে সটান শুয়ে পড়ল তার ভগবতীর সামনে, বলল, ‘মা গো অনেক লীলা দেখিয়েছ মা। অনেক বাঘ-সিংহি ধরে দেব মা তোমায়, সব কটাকে গুঁতিয়ে ঢিট কোরো। আজ যে তোমার জাবনার সময় হয়ে গেছে মা।’

এই সব শুনে ভগবতী দাঁড়িয়ে ফোঁস করে একটা নিশ্বাস ছাড়ল। বাঘটাও ফাঁক বুঝে এক লাফে খাঁচায় ঢুকে ঝাঁপের দরজাটা ফেলবার জন্য নিজেই পিছনের দু’ পায়ে দাঁড়িয়ে টানাটানি করতে লাগল। খাঁচার ওপরের লোক দু’জন ঘাপটি মেরে ছিল, তাক বুঝে ঝপ করে দরজা ফেলে দিল। বাঘটা নিশ্চিন্ত হয়ে বসে হ্যা হ্যা করে হাঁফাতে লাগল।

এই ঘটনার পর বিধু দারোগার নামযশ সহস্রগুণ হয়ে ছড়িয়ে পড়ল গঞ্জে। তাঁর রাজত্বে শুধু বাঘে গোরুতে এক ঘাটে জলই খায় না, সেখানে গোরুর তাড়ায় বাঘেরও জান লবেজান হওয়ার জোগাড়। সুতরাং সাবধান!

সবাই তাই সাবধান হয়ে গেল। চুরি ছ্যাঁচড়ামি বন্ধ, ডাকাতি বাড়ন্ত, ঝগড়াঝাঁটি পর্যন্ত দেশ থেকে বিদায় নিয়েছে। প্রবীণ লোকেরা থানার সামনে দিয়ে যাওয়ার সময়ে জুতো ছেড়ে রেখে থানার উদ্দেশে হাতজোড় করে ভক্তিভরে প্রণাম করে যায়। যেমন সবাই মন্দিরের সামনে দাঁড়িয়ে করে। বিধু দারোগা ব্যাপার দেখেন আর হাসেন। না, হাসেন না ঠিক, কিন্তু হাসি তাঁর গোঁফের ডগায় ঝুলে থাকে, নাকের ডগায় কাঁপে, ভুরুতে নাচে। সবাই বুঝতে পারে, বিধু দারোগা হাসছেন। অথচ হাসছেন না। ময়রারা দারোগা-সন্দেশ, বিধু-অমৃতি বের করে ফেলল। খুব বিক্রি।

ওদিকে ভগবতীরও খুব নাম-ডাক। গঞ্জের লোক তো আছেই, আশপাশের গাঁ গঞ্জ, বহু দূরের ভিন গাঁ, এমনকী শহর থেকে পর্যন্ত লোক ঝেঁটিয়ে আসছে রোজ। ভিড়েক্কে ভিড়। সকলেই ভগবতীর জন্য রাশি রাশি খাবার আনছে। শাকপাতা, লাউটা কুমড়োটা তো আছেই, সেইসঙ্গে সন্দেশ-রসগোল্লা, দুধ দই, এমনকী ঘি মাখন পর্যন্ত। হারু মণ্ডলের গোয়ালঘরে পাহাড়প্রমাণ খাবার জমে গেল। অলৌকিক গোরুর মহিমা শুনে জমিদার মশাই বিলিতি নেট দিয়ে ভগবতীর জন্য ভাল মশারি করে দিলেন, সেইসঙ্গে সাটিনের বালিশ, তাকিয়া পর্যন্ত। ভগবতী সারাদিন ঘরে বসে খায়, রাতে মশারির তলায় তাকিয়া ঠেস দিয়ে বসে জাবর কাটে আর ঘুমোয়। তাঁর এই তাগড়াই চেহারা হয়েছে। মোটা হয়ে গরমে হাঁসফাঁস করলে ভক্তরা তাকে হাতপাখার বাতাস করে ঠান্ডা রাখে। সাহাগঞ্জে ‘ভগবতী বিদ্যালয়’ নামে ইস্কুল খোলা হল। ‘ভগবতী তৈল’ নামে একটা বাতের মালিশ বেরিয়ে গেল।

তখন কিছু দিনের জন্য ভগবতী গোরু আর বিধু দারোগার কথা ছাড়া লোকের মুখে অন্য কথা নেই। বিক্রি মন্দা বলে সার্কাসওলা তাঁবু গুটিয়ে পালিয়েছে। কাছেপিঠে আর বাঘ-ভালুকও নেই যে ভগবতী গিয়ে গুঁতোবে। খেতে খেতে চোয়াল ব্যথা।

বিধু দারোগার দশাও তাই। চোর নেই, ডাকাত নেই। শুয়ে বসে গতরে জং ধরে গেল। লোকে রোজ পাঁঠা, মুর্গি, ডিম, তরি-তরকারি, মাছ দিয়ে যায়। খেতে খেতে খিদে মরে গেছে। বহুকাল আর খিদে পায় না বিধু দারোগার। খাবার দেখলে হাই ওঠে। দারোগার ঘোড়াটার পর্যন্ত পায়ে চর্বি জমেছে। নিয়মমাফিক রোজ একবার বিধু দারোগা ঘোড়ার পিঠে চড়ে গঞ্জে চক্কর মারেন। নাঃ, কোথাও কোনও হাঙ্গামা হয়নি। বিরক্ত হয়ে ফিরে এসে থানার দাওয়ায় বসে গম্ভীরভাবে হুঁকো টানেন তিনি।

একদিন সকালে একটা লোক আধমণ ওজনের একটা পাকা রুইমাছ নিয়ে এসে দারোগা সাহেবকে প্রণাম করে হাতজোড় করে সামনে বসল। বিধু দারোগা প্রকাণ্ড মাছটা দেখে অরুচিতে মুখ ফিরিয়ে নিলেন। লোকটা ভাবল, দারোগা সাহেবের বুঝি এত ছোট মাছ পছন্দ হয়নি, তাই ভয় খেয়ে মিনমিন করে বলল, ‘বড়বাবু, আমার পুকুরে এর চেয়ে বড় মাছ আর নেই। আমি ক্ষুদ্র মানুষ, আমার মাছটাও পুঁটিমাছের মতো ছোট, তবু যদি আপনার ভোগে লাগে তো—’

বিধু দারোগা ফস করে একটা শ্বাস ছেড়ে বললেন, ‘খিদে পায় না যে বাপ, আমার যে আর খিদে পায় না। বড্ড অরুচি।’

লোকটা ফের একটা প্রণাম করে বলে, ‘বড়বাবু, অপরাধ নেবেন না, তা যদি বলেন তো বলি, ঠাকুর দেবতারাও কোন জন্মে অমৃত খেয়ে গ্যাঁট হয়ে বসে আছেন, খিদে তো তাঁদেরও পাওয়ার কথা নয়। তবু কি লোকে ভোগ নৈবিদ্যি দিতে ছাড়ে! ভক্তদের মুখ চেয়েই তাঁরা অরুচি নিয়েও খান। আমি তো বুড়ো হতে চললাম, তবু জন্মেও শুনিনি যে রাজা-জমিদার কিংবা লাট বা দারোগার কখনও খিদে পেয়েছে। খিদে তাঁদের কখনও পায় না, দেবতুল্য লোক সব। তবু খেতে হয়, আমাদের মুখ চেয়েই। আমাদের মতো ছোটলোক হাঘরেদেরই যত খিদে হুজুর।’

লোকটা লাট আর দারোগা একসঙ্গে বলায় দারোগাসাহেব খুশি হলেন। একটু হাসলেন। না, ঠিক হাসি নয় বটে, তবে টাকটা যেন একটু চকচক করে উঠল, গালের মাংসে একটু ঢেউ দিল, ভুড়িটা কয়েকবার কেঁপে উঠল। হাসি নয়, অথচ যেন হাসি। আবার একটা শ্বাস ফেলে বললেন, ‘খিদেই বা পাবে কী করে! নড়াচড়া নেই, কাজকর্ম নেই, একেবারে পাথর হয়ে গেলাম। ছ্যাঃ ছ্যাঃ, তোরাই বা সব কেমনধারা মানুষ, দারোগাবাবুর খিদে পায় না শুনছিস, সেজন্যও তো একটু শখ করে চুরিচামারি করতে পারিস। চোর-ছ্যাঁচড়ের পিছনে হাঁক ডাক দৌড়োদৌড়ি করতে করতে আমারও একটু খিদের মতো হয় তা হলে। কেমন নির্দয় মানুষ তোরা, অ্যাঁ?’

শুনে লোকটা কান পর্যন্ত হাসল। ফের একটা প্রণাম ঠুকে বলল, ‘আজ্ঞে বড়বাবু, সেই জন্যই আসা। সফরগঞ্জে শ্মশানের ধারে কসারবনের মধ্যে বুড়ো বটের তলায় এক কাপালিক এসে থানা গেড়েছে ক’দিন হল। বড় সাংঘাতিক লোক। বাঘের পিঠে চড়ে ঘুরে বেড়ায়। শুনছি, আজ অমাবস্যার রাতে সেখানে নরবলি হবে। বড় ভয়ে ভয়ে আছি আমরা।’

শুনে বিধু দারোগা একটা হুঙ্কার ছাড়লেন, ‘বটে!’

সেই হুঙ্কারে গঞ্জের বাড়িঘর কেঁপে উঠল, ঘোড়াটা ‘চিঁহি’ ডেকে লাফিয়ে উঠল, ধারেকাছের লোকজন সব সাঁত সাঁত করে লুকিয়ে পড়তে লাগল, বাচ্চারা ককিয়ে উঠল, বেড়াল পালাল, কুকুর কেঁদে উঠল, আর কাকগুলো বন্দুকের আওয়াজ ভেবে কা কা করে ভিড় করতে লাগল আশেপাশে। যে লোকটা মাছ নিয়ে এসেছিল তারও একটু মূৰ্ছামতো হয়েছিল, খানিকক্ষণ পরে সামলে উঠে সে চোখ মেলে বড় সুখে হাসল। হ্যাঁ, এই হল গিয়ে আসল দারোগা। আবার একটা প্রণাম করল সে।

অমাবস্যার নিশুতি রাতে দারোগাবাবু ঘোড়ায় চেপে সফরগঞ্জের শ্মশানে চললেন। সঙ্গে বিস্তর সিপাই, অনেক লোকজন। তাদের হুঙ্কারে শেয়াল পালাল, পাখিরা ঘুম ভেঙে চেঁচামেচি করতে লাগল। খটাস, ভাম, বেজি, খরগোশ সব জঙ্গলের ছোট ছোট জীব গর্তে সেঁদিয়ে কাঁপতে লাগল। বিধু দারোগা বুড়ো বটগাছের তলায় এসে হাঁক ছাড়লেন, ‘কোথায় কাপালিক?’

কাপালিক নেই। দারোগাবাবু পাঁচ ব্যাটারির টর্চ জ্বেলে দেখলেন, খবরটা মিথ্যে নয়। নিভু নিভু হয়ে একটা ধুনি তখনও জ্বলছে, আশেপাশে বাঘের পায়ের ছাপও দেখা গেল, একটা চকচকে খাঁড়া পড়ে আছে, এক পাশে একটা হাঁড়িকাঠও রয়েছে। দারোগাবাবু পিস্তল বের করে ফের হাঁক দিলেন, ‘কোথায় গেল সেই হারামজাদা কাপালিকটা?’

তাই তো! কোথায় পালাল! সবাই ভাবছে।

এমন সময়ে গাছের মগডাল থেকে করুণ স্বরে কে যেন বলে উঠল, ‘হুজুর, আমি এইখানে। ভয়ের চোটে বড্ড উঁচু গাছে উঠে পড়েছি, এখন নামতে পারছি না। বাতিটা একটু ধরুন।’

অবাক হয়ে দারোগাবাবু উঁচুতে আলো ফেললেন। বটগাছের ঝুড়ি আর পাতার ফাঁক দিয়ে অনেক উঁচুতে কাপালিকের লাল কাপড় দেখা গেল, আর দাড়িগোঁফ। দারোগাবাবু গম্ভীর হয়ে বললেন, ‘নেমে আয়’।

সিড়িঙ্গে চেহারার কাপালিকটা সাবধানে নেমে এল। টর্চের আলো মুখে পড়তেই চোখ পিটপিট করে ভারী ভিতু চোখে চাইল, তারপর হুমড়ি খেয়ে পড়ল দারোগাবাবুর ঘোড়ার পায়ের ওপর, বলতে লাগল, ‘বড়বাবু মাপ করুন।’ লোকটার চেহারা আর ভাবভঙ্গি দেখে বিধু দারোগা হতাশ হয়ে বললেন, ‘তোর বাঘ কই?’

‘আজ্ঞে আপনাকে দেখে ভয় খেয়ে ওইদিকের একটা আমগাছে হাঁচোড় পাঁচোড় করে উঠে বসে আছে। বড্ড ভিতু।’

দারোগাবাবু করাল চোখে চেয়ে বললেন, ‘আর নরবলি যাকে দিবি সে লোকটা কোথায়?’

কাপালিক কেঁদে উঠে বলল, ‘কোথায় নরবলি হুজুর! কত লোককে সাধ্যসাধনা করলাম, পায়ে ধরলাম, ভয় দেখলাম, কেউ রাজি হল না। তাদেরও দোষ দিই না, বলি হতে কে-ই বা সহজে রাজি হয়! হুজুর, বলির কথা না রটালে লোকে সমীহ করে না। তাই রটিয়েছিলাম। কিন্তু, আমি আসলে কাপালিক-টাপালিক নই হুজুর, আমাকে চিনতে পারছেন না! আমি সেই রিং মাস্টার।’

রিং মাস্টার! সবাই হাঁ হয়ে গেল। তাই তো! দাড়িগোঁফের জঙ্গল ভেদ করে রিংমাস্টারকে তো চেনা যাচ্ছে একটু একটু। রিং মাস্টার ভয়ে কাঁপতে কাঁপতে বলল, ‘হারু মণ্ডলের গুণ্ডা গোরুর তাড়া খেয়ে আমার বাঘটা সেই যে পালিয়েছিল তাইতে আমার আর বাঘের খুব বদনাম হয়ে যায়। তাই সার্কাস থেকে আমাদের তাড়িয়ে দেয়। সেই থেকে খিদের জ্বালায় দু’জনে জ্বলে পুড়ে মরছি। নরবলি-টলি ওসব বাজে কথা, আমরা দু’জনেই ভারী ভিতু জীব বড়বাবু।’

দারোগাবাবু হাসলেন। না, ঠিক হাসি নয়। তবে তাঁর ভুরু চমকাল, কানটা যেন নড়ে উঠল, গোঁফের ডগা নিচু থেকে ওপরে উঠে গেল। হাসলেন না, তবু যেন হাসলেন। টর্চের আলোয় সবাই দেখল।

রিং মাস্টার আর তার বাঘকে গ্রেফতার করে আনা হল থানায়। লোক ভেঙে পড়ল দেখতে। রিং মাস্টারের দাড়ি চুল সব কামিয়ে দেওয়া হয়েছে। থানার হাতায় কদমগাছের সঙ্গে শক্ত করে বাঁধা বাঘটা লজ্জায় থাবায় মুখ লুকিয়ে মাথা নিচু করে বসে আছে।

হারু মণ্ডল দারোগাবাবুকে প্রণাম ঠুকে বলল, ‘হুজুর, আমার একটা আর্জি আছে আপনার বরাবর। আমার ভগবতী কিছু খেতে চায় না। খেলার সঙ্গী নেই বলে দৌড়-ঝাঁপ করতে পারে না, তাই খিদে হয় না। গাঁ-গঞ্জের ষাঁড় গোরু সবাই ওকে ভয় খায়, তাই কেউ মেশে না ওর সঙ্গে। তাই বলি, হুজুর, বাঘটা আমায় দিয়ে দিন। ভগবতী ওকে ঢুঁ মেরে মেরে খেলবে। তাতে ওর খিদে হবে। আমি বরং বাঘের দাম বাবদ একশো টাকা ধরে দিচ্ছি।’

তো তাই হল। হারু মণ্ডল দড়ি বেঁধে বাঘটাকে টানাহ্যাঁচড়া করে নিয়ে গেল। পথে লোকজনকে ডেকে ডেকে বলল, ‘সস্তায় বাঘ কিনলাম হে।’

কিন্তু ভগবতী মোটা হয়ে যাওয়ার পর থেকে খুব অলস হয়ে পড়েছিল। বাঘটাকে দেখেও তেড়ে টেড়ে গেল না, কেবল একটা ফোঁস করে শ্বাস ছাড়ল৷ সেই শ্বাসের শব্দে বাঘটা পালাতে যাচ্ছিল, হারু মণ্ডল তাকে খড়মপেটা করে টেনে আনল ফের। ভগবতীর গোয়ালেই বেঁধে রাখল তাকে।

সেই থেকে বাঘটা গোয়ালেই থাকে। মাছের কাঁটা বা মাংসের হাড়মাখা ভাত খায়। মাঝে মাঝে ভগবতীর জাবনার গামলাতেও মুখ দিয়ে বিস্বাদে মুখ ফিরিয়ে নেয়। তবু চেষ্টা রাখে। ভগবতী স্নেহভরে মাঝে মাঝে বাঘটার গা চেটে দেয়। বাঘটা থাবা দিয়ে ভগবতীর পিঠ চুলকোয়।

দেশসুদ্ধ লোক ভেঙে পড়ে দেখতে। হুঁ বাবা, বাঘে গোরুতে এক গোয়ালে থাকে! দুকড়ি কবিয়াল গেয়ে গেয়ে ঘুরে বেড়ায়, ‘বিধুর নামে দাওরে জয়ধ্বনি॥ বিধু মোদের নয়নের মণি॥ ভগবতীর নামে দাও গো জয় জোকার॥ তাঁর গোহালে বাঘের কারাগার॥ জয় জয় বিধু ভাগ্যবান॥ রাতির বেলায় দিনের আলো, দিনে জ্যোৎস্নার বান…’

শুনে বিধু দারোগা হাসেন। না, হাসি নয় ঠিক। তাঁর গোঁফের ডগায় যেন হাসি দোল খায়, চোখের মণির ভিতরে যেন ঝিকমিক করে, ভুঁড়িটা কেঁপে ওঠে, নাকের ডগা নড়ে, কান দুটো ফড়িঙের পাখনার মতো থিরথির করে ওঠে। হাসেন না। তবু যেন হাসেন।

জানুয়ারি ১৯৭৬

heading1 = সাধু কালাচাঁদের পালাকীর্তন – শ্যামল গঙ্গোপাধ্যায়

সাধু কালাচাঁদের পালাকীর্তন – শ্যামল গঙ্গোপাধ্যায়

সকালে হাতে-গড়া রুটি আর গুড় হল গিয়ে জলখাবার। মারধোরের বিরাম নেই বলে দুপুরে কালাচাঁদ বিশেষ কিছুই খেয়ে যায় না স্কুলে। গরম ভাত, গরম ডাল—তারপর তিন মাইল মাঠ ভেঙে স্কুল—সেই রোদ্দুরের ভেতর দিয়ে—কার ভাল লাগে বেঞ্চে দাঁড়াতে তখন—বেত খেতে— নীলডাউন হতে—বিশেষ করে ভরপেটে?

তাই কোনও একটা কিছু খেয়ে—হালকা মতো— কালাচাঁদ গুটি গুটি স্কুলে গিয়ে হাজির হয়। জুবিলি স্কুলে ক্লাসের ক্লাস-টিচারের সই সে জাল করতে পারে। জাল-ছুটির জাল দরখাস্তগুলো নাইন-টেনের সেরা সেরা দাদারা তাকে দিয়েই সই করিয়ে নিয়ে যায়।

ফার্স্ট পিরিয়ড থেকে লাস্ট পিরিয়ড যেন আর শেষই হয় না। অঙ্ক পিরিয়ডে স্যার তাকে গৌরাঙ্গ হতে বলেন। কালাচাঁদ দু’হাত ওপরে তুলে হাঁটু মুড়ে নাম সংকীর্তন করার ভঙ্গিতে স্যারের টেবিলের পাশেই দাঁড়িয়ে থাকে।

হাইজিন-স্যার বেশ ভাল। কালাচাঁদকে বিশেষ কষ্ট না দিয়ে ক্লাসের দোরগোড়ায় পুরো পিরিয়ড দৌবারিক বানিয়ে দাঁড় করিয়ে রাখেন। শরীরে কোন অস্থি কোথায় থাকে তা বারবার বলে দিলেও কালাচাঁদ মনে রাখতে পারে না। তাই ওই শাস্তি।

একদিন অঙ্ক পিরিয়ডে কী করে যেন একটা ল-সা-গু রাইট করে ফেলল কালাচাঁদ। অঙ্ক-স্যার বললেন, “তুই টুকেছিস।”

কালাচাঁদ বলল, “না স্যার। এমনি মিলে গেল। আমি তো আপনার কাছেই গৌরাঙ্গ হয়ে দাঁড়াই রোজ। তাই দেখতে দেখতে অঙ্ক শিখে ফেলেছি।”

স্যার বললেন, “তুমি তো গুণধর। কত সুন্দর সই জাল করো। ইচ্ছে করলে অঙ্কও জাল করতে পারো। দেখি হাতখানা।”

“মারবেন তো স্যার। কোন হাত দেব? মা বলেছেন, ডান হাতে কাটাকুটি হলে ভাগ্যরেখা মুছে যায়। তখন আর ভাগ্য ঘোরে না।”

“ভাগ্যরেখা ডিস্টার্ব করব না। বাঁ হাত দে।” কয়েক ঘা মেরে স্যার আবার বোর্ডে অঙ্ক লিখতে লাগলেন।

কে একজন মরে গেল বলে পরের পিরিয়ডেই ছুটি হয়ে গেল। ব্যাগে বই ভরে কালাচাঁদ গুটি গুটি বাড়ির পথ ধরল। আমবাগান, পিচরাস্তা, জেলখানার ঘাট— পরপর পার হয়ে বড় মাঠে পড়ল। আকাশ উপুড় করে মেঘ ঝুলে পড়েছে মাঠের শেষে। ছায়ার ভেতর দিয়ে বিকেলবেলার সূর্য মাঝে মাঝে উঁকি দিচ্ছিল।

জ্ঞানেন্দ্ররা ফুটবল পেটাচ্ছে। কালাচাঁদকে ডেকে বলল, “আয় খেলবি।”

কতকাল খেলে না কালাচাঁদ। সে প্রামাণিক-বাড়ির ছেলে। স্কুলের পর অনেক মাথা ঘামিয়ে কালাচাঁদ আজ ক’দিন হল নিজের জীবনী লিখছে। তৃতীয় অধ্যায় লেখা শেষ। এবার তার ছাত্রজীবনের কথা লিখবে। কবে ভর্তি হল, কবে নিচু ক্লাস থেকে কঠিন সংগ্রাম করে প্রোমোশন পেয়ে পেয়ে ক্লাস সেভেনের মতো উঁচু ক্লাসে উঠল—এসব কথা এবার লিখতে হবে।

খেলাধুলোর ওপর এক চ্যাপটার লিখতে হবে। এসব ভেবেই কালাচাঁদ ব্যাগ রেখে মাঠে নেমে পড়ল। খানিকক্ষণ খেলে তার মনে হল—খেলতে তো বেশ লাগে। জুবিলি স্কুলের পড়াশোনার চেয়ে সোজা। এমনকী, নিজের জীবনী লেখার চেয়েও আরামের। মা তার হাত দেখিয়েছিল কুলগুরুকে। তিনি বলেছেন, কালে কালাচাঁদ একটা মানুষের মতো মানুষ হবে। দিকে দিকে নাম ছড়িয়ে যাবে। লোকে দেখতে আসবে। একটা জীবনের মতো জীবন হবে তার। তাই ভেবেই কালাচাঁদ নিজের জীবনী লিখে রাখছে আজ ক’দিন হল। জন্ম থেকে যতটা মনে আছে তাই লিখে রাখছে। পাছে পরে ভুলে যায়। মা তো বলেইছে, আমাদের কালাচাঁদ সাধু প্রকৃতির—

অনেক দিন খেলে না বলেই হয়তো খেলতে খুব ভাল লাগছিল কালাচাঁদের। পেনাল্টি এলাকায় ঢুকে অফসাইড বাঁচিয়ে একটা গোলও দিয়ে ফেলল।

জ্ঞানেন্দ্র ওরা সবাই বলল, “কালাচাঁদদা, তুই খেলিস না কেন? কী সুন্দর ক্যারি করে পাস দিস।”।

রোগাভোগা মুরারি টাইপের চেহারা হলে কী হবে, কালাচাঁদকে সবাই কিছুটা সমীহ করেই চলে। স্যারদের সই জাল করতে হলে কালাচাঁদদাকে চাই-ই চাই।

খেলতে খেলতে সন্ধে হয়ে এল। বাতাস দিল। মেঘ উড়ে গিয়ে আকাশের জ্যোৎস্না বেরিয়ে পড়ল। আবছা অন্ধকারেও খেলা চলছিল। বল পায়ে নিয়ে দৌড়তে দৌড়তে হঠাৎ কালাচাঁদ দাঁড়িয়ে পড়ে চিৎকার করে কাঁদতে লাগল, “আমি আর পারছি না। আমার ভীষণ খিদে পেয়েছে, উঃ! বাবা গো—”

সিধু, জ্ঞানেন্দ্র, বিভু ছুটে এল। ওরা কালাচাঁদের এক ক্লাস, দু’ক্লাস নীচে পড়ে।

‘কী হল কালাচাঁদদা? বলবে তো? চুপ করে থেকে কাঁদলে কোনও লাভ হবে?”

“আমি আর দাঁড়াতে পারছি না। পেটের নাড়িভুড়ি হজম হয়ে গেল। কথা বলতে কষ্ট হচ্ছে।”

“কেন? দুপুরে খেয়েদেয়ে স্কুলে আসোনি?”

“তখন আমি হালকা মতো খেয়ে বেরোই। উঃ! আমায় ধর। পড়ে যাব।”

জ্ঞানেন্দ্র শক্ত করে ধরল। কালাচাঁদ সত্যি সিধে দাঁড়িয়ে থাকতে পারছে না।

“বিকেলে বাড়ি ফিরেই তো পেট ভরে খাই। এখন কে কোথায় আছ আমায় বাঁচাও। যা হোক কিছু খেতে দাও গো। মরে যাব—”

আবছা অন্ধকারমতো মাঠে জ্ঞানেন্দ্র বিপদে পড়ে গেল। বাড়ি ফিরবে? না, কালাচাঁদকে রিকশায় তুলে পৌঁছে দেবে? এই কালাচাঁদই তাদের পায়রা চুরি করে ফিস্টি করেছিল। জ্ঞানেন্দ্রর বাবা গোঁসাই মানুষ। মহেন্দ্র গোস্বামী। মাছ মাংস খান না। কীর্তন গেয়ে বেড়ান। ঢোল-কর্তালের দল নিয়ে সামনে থালা সাজিয়ে চোখ বুজে আসর দেন। পায়রা খুন হওয়ায় প্রচণ্ড রেগে গিয়েছিলেন বাবা।

জ্ঞানেন্দ্রর ইচ্ছে ছিল, কালাচাঁদকে তাদের বাড়ি নিয়ে গিয়ে দুটো মালপোয়া খাওয়ায়। বাবা কোত্থেকে গেয়ে ফেরার সময় কাল ওগুলো এনেছে। কিন্তু বাবা যদি এখন বাড়ি থাকে? যদি কালাচাঁদকে দেখেই চিনতে পারে? অবিশ্যি গানের ঘোরে থাকলে বাবা একা একা শুধু গুনগুন করে। তখন কারও দিকে তাকায় না।

মাথায় একটা বুদ্ধি খেলে গেল। মাঠের গায়ে পিচ-রাস্তার ওপারেই ঘণ্টা বাজিয়ে কাদের বাড়ি পুজো হচ্ছে। আজ কি শনিবার? তা হলে তো সত্যনারায়ণের সিন্নি আছে। ঘরের বাইরে খোলা আকাশের নীচে কলাপাতা পেতে প্রসাদ নিতে হয়। কিন্তু ও-বাড়ির কাউকে তো সে চেনে না।

“কালাচাঁদদা, ও-বাড়ি যাবে?”

তার তখন খিদেয় মরো মরো অবস্থা। গলা দিয়ে কথা ফুটছে না প্রায়। কেন যে জীবনী না লিখে খেলতে গেল। বিকেলে বাড়ি ফিরে প্রথমে পেট ভরে খায়। তারপর আরাম করে মাদুর পেতে আত্মজীবনী লিখতে বসে। লিখতে লিখতে এক-একদিন সন্ধে হয়ে যায়। চোখ জড়িয়ে আসে। তখন মা তাকে বিছানায় তুলে নিয়ে গিয়ে শুইয়ে দেয়। ঘুম ভেঙে উঠে দেখে পরের দিনের সকাল হয়ে গেছে।

“আমি যে হাঁটতে পারছি না জ্ঞানেন্দ্র—”

“চলো-না কষ্ট করে। ওখানে বোধহয় সত্যনারায়ণের সিন্নি হচ্ছে—বেশ পেট ভরে খাবে।”

সিন্নির কথায় কালাচাঁদ একটু জোর পেল গায়ে। যদিও বাড়িটা পরিষ্কার দেখা যাচ্ছে না। তবু সন্ধের ফিকে অন্ধকারে বোঝা যাচ্ছে, ওপাশে কীসের একটা ধুম লেগেছে। বিয়ে অন্নপ্রাশনের মতো বারান্দায় হ্যাজাক জ্বলছে।

ডাবের জল, আটা, বিচে কলা, মিছরি, দুধ—কত কী দিয়ে সিন্নি হয়। এসব ভাবতেই কালাচাঁদের গায়ে জোর ফিরে এল। এখন যা খিদে, তাতে অমন সিন্নি দশ হাতা সে খেয়ে নিতে পারে।

জ্ঞানেন্দ্রর এক কাঁধে ভর দিয়ে ল্যাংচাতে ল্যাংচাতে রাস্তায় উঠে এল কালাচাঁদ।

কিন্তু আলো জ্বালানো বাড়িটার বারান্দায় পৌঁছে তো জ্ঞানেন্দ্রর চক্ষুঃস্থির।

তারই বাবা চোখ বুজে গলা ভাঁজছে। সামনে ঢোল-কর্তালের দল। তারপর প্যালা দেওয়ার থালা। সেখানে আধুলি সিকি দিয়ে কয়েকখানা নোট চাপা দেওয়া রয়েছে। পাছে বাতাস উঠলে উড়ে যায়। তারই পাশে কাঠের বড় বারকোশে ঢিবি দিয়ে মালপোয়া সাজানো। এমন সুন্দর গন্ধ দিচ্ছে।

তারপর সারি সারি শ্রোতারা বসে। একদিকে পিসিমা, কাকিমা, জেঠিমা, দিদিমাদের রো। মাঝখানে চলাফেরার একটা সরুমতো ফালি। তার বাঁদিকে দিদি, দাদা, বাবা, কাকা, জ্যাঠার দলের ভিড়। লম্বা বারান্দার আগাগোড়াতেই পালাকীর্তন শুনতে চোখ বুজে ভক্তিভরে ওয়েট করছে সবাই। ধূপধুনো, সদ্যভাজা মালপেপার গন্ধের সঙ্গে ঢোল-কর্তালের বোল মিশে যাচ্ছে। তা ঘিনা ঘিনি ঘিনি। কাই কাই কাই কাই। জ্ঞানেন্দ্রর বাবার গানের পুঁথির পাতা খোলা পড়ে আছে। দূরে হ্যাজাকগুলো নিভু নিভু। পুঁথির সামনে প্রদীপের শিখা ঢোলের চাটিতে কেঁপে কেঁপে উঠছে। এত কিছুর মাঝে মহেন্দ্র গোঁসাই চোখ বুজে আখর দিচ্ছিলেন। হঠাৎ চোখ খুলে জ্ঞানেন্দ্রকে দেখেই হাঁক দিলেন, “নে বসে পড়। ধরতাই মতো গলা দিবি—”

জ্ঞানেন্দ্র মানে মানে বসে পড়ল তার বাবার সামনে, ঢোল-কর্তালের মাঝখানে। কালাচাঁদকেও টেনে বসাল। ‘গান হয়ে গেলেই মালপো।’—আস্তে করেই বলল।

কালাচাঁদও বসল। সিধু বিভুও বসে পড়ল। তখন সামনের দেওয়ালের ঘড়িতে ঠিক সন্ধে সাতটা। অমনি মহেন্দ্র গোঁসাই গলা ঝেড়ে শুরু করলেন…

“দিয়া তুলসী তিল-অ-অ—”

তাঁর গলা নামতেই ঢোল-কর্তালের মাঝখান থেকে জনা তিনেক একসঙ্গে ধরে বসল— তিল-অ-অ-অ-ও-ও-ঔ—

জ্ঞানেন্দ্র আস্তে আস্তে টিপুনি দিল কালাচাঁদকে, “তুমিও ধরো।”

“আমি তো জানি না—”

“তাতে কী! হাঁ করে থাকো। সবাই ভাববে গাইছে। চোখ বুজে নাও—”

কালাচাঁদ চোখ বুজে হাঁ করল। ঠং ঠং করে সিকি-আধুলির প্যালা পড়ছে থালায়। এ কী গেরো বাবারে! খিদেয় তখন কালাচাঁদের বুকের নীচে পেটটা একদম উবে গেছে। সেই অবস্থায় চোখ বুজে আখর শুনে শুনে জায়গামতো হাঁ করে থাকতে হচ্ছে! তার ভেতর মহেন্দ্র গোঁসাইয়ের গলা যে-ই না উঠছে— অমনি হাঁ বুজিয়ে ফেলার চান্স পাচ্ছে কালাচাঁদ। খানিকক্ষণের ভেতরেই কালাচাঁদের চোয়াল ব্যথা করতে লাগল। খানিক হাঁ করে থাকা—আবার মুখ বুজিয়ে নেওয়া। দু’-একবার ভুল জায়গায় হাঁ করে ফেলল কালাচাঁদ। জিভ কেটে চোখ খুলতেই দেখে, ঘিয়েভাজা মালপোর ঢিবিতে একটা বড় মতো নীল মাছি বোঁ বোঁ করে রাউন্ড দিচ্ছে। বারকোশের ওপারেই একজন খুব মন দিয়ে তার দিকে তাকিয়ে।

কালাচাঁদ খানিকক্ষণ হাঁ করে থাকল। একবার লক্‌-জ হয়ে গিয়ে তার বাঁ কানের গোড়ায় চিন-চিন করে ব্যথা ধরে গেল। সেই ব্যথাই দু’ মিনিটে তার মাথা ধরিয়ে দিল। কিন্তু এর ভেতরেও তার ওঠার উপায় নেই। রেকর্ডের গানের মতো ভেবেছিল তিন-চার মিনিটে গান থামবে—থামলেই সুবিধেমতো মালপো নিয়ে উঠে যাবে।

কিন্তু পালাকীর্তন যে ঘণ্টা দেড় ঘণ্টার মামলা, সেরকম কোনও আন্দাজই ছিল না কালাচাঁদের। মাথা ধরা নিয়ে আবার হাঁ করল। করেই বুঝল—এখন ভুল জায়গায় হাঁ করেছে। অমনি মুখ বন্ধ করে চোখ খুলল। বারকোশের ওপাশে ছাতা-কোলে মানুষটা তখনও তার দিকে মন দিয়ে তাকিয়ে আছে। বাকি সবাই ভক্তিভরে গান শুনছে। কেউ আবার চোখ বুজে আছে। নীল মাছিটা মালগোর ঢিবিতে ডাইভ দিল।

অনেকক্ষণ আসন করে আছে বলে কালাচাঁদ পা মেলতে গেল। পারল না। বেজায় ঝিঁঝি ধরেছে। কোনও সাড় নেই পায়ের আঙুলে। বুড়ো আঙুলে চিমটি কাটতে কাটতে আবার চোখ বুজে হাঁ করতে হল কালাচাঁদকে। থামার উপায় নেই। খুচরো পয়সায় থালা বোঝাই হয়ে গেছে। প্রদীপের শিখা সিধে দাঁড়ানো। একটুও কাঁপছে না। দেওয়াল-ঘড়িতে আটটা চল্লিশ। আর কতক্ষণ?

মহেন্দ্র গোঁসাইয়ের থামার কোনও লক্ষণ নেই। চোখ বুজেই পুঁথির পাতা ওলটালেন।

কালাচাঁদ জ্ঞানেন্দ্রকে চিমটি কাটল। আর কতক্ষণ?

জ্ঞানেন্দ্র চিমটি খেয়েও তার বাবার গলার সঙ্গে গলা মিলিয়ে গেয়ে যেতে লাগল। চোখ খুলল না। তখন ঢোল বলছে—ঘিনি ঘিনি ঘিনিত্তা—উপায় নেই। কালাচাঁদকে ব্যথাসুদ্ধ হাঁ করে থাকতে হল। নইলে সবাই তাকাবে। লক্ষ করবে। বিশেষ করেএকটা লোক তো বারকোশের ওপারে বসে সেই থেকে তার দিকে একদৃষ্টিতে তাকিয়ে আছে, কোলে ছাতা।

ঠিক এমনি সময়ে মালপো থেকে উঠে এসে নীল মাছিটা একদম কালাচাঁদের হাঁ বরাবর পাক খেয়ে মহড়া দিতে শুরু করল।

এ-অবস্থায় কে আর গলা মেলাতে যাবে। চোখ খুলে হাঁ বন্ধ করল কালাচাঁদ। নইলে মাছিটা একদম তার পাকস্থলীতে গিয়ে থামত।

তখনই দেখল—ছাতা কোলে লোকটি নিঃশব্দে হাসছে। মুখের ভাবখানা—হুঁ। ভেবেছ কী! আমি বুঝি আর কিছু বুঝি না?

মুখ বন্ধ করে সোজাসুজি তাকাল কালাচাঁদ।

লোকটি তখনও হাসছে। তার হাসিই কথা হয়ে ফুটে উঠছে। হুঁ। অত সোজা নয়। এর নাম হল গিয়ে পালাকীর্তন!

মাছিটা আবার মালপোর ঢিবিতে ফিরে গেল। দেওয়াল-ঘড়িতে প্রায় ন’টা। কালাচাঁদ দেখল, লোকটা ছাতা উঁচু করে কোল পালটে রাখল।

আরে! এ যে তার চেনা ভঙ্গি। এ তো তাদের অঙ্ক স্যার। মহেন্দ্র গোঁসাই থামতে আবার হাঁ করার জায়গা এসে গেল। কালাচাঁদ তবু মুখ বন্ধ করেই বসে রইল। হাঁটু অবধি ঝিঁঝি ধরে গেছে। পরিষ্কার বুঝল, তার এখন চোয়াল ছাড়া আর কিছুই নেই শরীরের। বাকিটা খিদে এসে খেয়ে গেছে।

ফেব্রুয়ারি ১৯৭৬

heading1 = ‘তেনা-রা’ – প্রেমেন্দ্র মিত্র

‘তেনা-রা’ – প্রেমেন্দ্র মিত্র

“ফ্যাঁ…শ।”

না, আওয়াজটা ঠিক বোঝানো গেল না। শুধু লেখা অক্ষরের মারফত বোঝানো যায়ও না বোধহয়। ও আওয়াজ ধরবার মতো বর্ণ-পরিচয় কোনও ভাষাতেই তৈরি হয়নি। শুধু উদাহরণ দিয়ে একটু বোঝাবার চেষ্টা করা যেতে পারে।

কী উদাহরণ দেব? এই যেমন একজোড়া কোরা কাপড় মাঝখান থেকে ধরে দু’হাতে ছিঁড়ে দু’ফাঁক করা।

না, শুধু তাই নয়, সে-কাপড় ছিঁড়ে দু’ফাঁক করার শব্দের সঙ্গে একটা ডুকরে উঠতে চাওয়া কান্নাকে যেন প্যাঁচানো ছিপি ঘুরিয়ে চেপে দেওয়া।

আওয়াজ যেমনই হোক, ভড়কালাম না। ভড়কাব কেন? খুঁজে-পেতে সাধ করে এমন একটা ডাকসাইটে কম-সে-কম দুশো বছরের পোড়ো বাড়িতে রাত কাটাতে এসেছি, এমন দু’-চারটে বুকের-রক্ত-জল-করা আওয়াজ শুনতে হবে না! এ আওয়াজ তো শুধু উপক্রমণিকা মাত্র। তার পর যা হতে পারে, তার জন্যেই তৈরি থাকা দরকার।

টর্চটা তাই একবার জ্বেলে পরীক্ষা করে নিলাম। হ্যাঁ, ব্যাটারি একেবারে নতুন। কালিমাড়া অন্ধকারে যেন সার্চ লাইটের মতো জোরালো রোশনাইয়ের তেজ নিয়ে ভাঙা দালানের উত্তরের হাঁ-করা জানলাটা বুনো লতা-পাতার ফাঁসে জড়ানো সবেধন নীলমণি দোমড়ানো শিকটা সমেত স্পষ্ট করে তুলল।

টর্চটা নেভাবার আগে কাছের বাতিদানে মোমবাতিটা জ্বেলে নিলাম। ধূপও জ্বালিয়ে দিলাম ক’টা। বহু কাল ইঁদুর-চামচিকের বাসা-হওয়া দালানের এঁদো ভ্যাপসা গন্ধটা একটু হাল্কা করবার জন্যে। তার পর গুপ্তি লাঠিটারও ওপরের খাপ খুলে, ভেতরের সড়কিটা ভাল করে দেখে নিয়ে খোলা অবস্থাতেই পাশে নিয়ে এই পাতাটা লিখতে বসলাম।

হাতঘড়িটায় দেখে নিলাম, রাত একটা বাজতে তিন মিনিট।

তিন মিনিটে না থোক, আর তিন ঘণ্টার মধ্যে যা হবার হবেই। আওয়াজের যে নমুনা দিয়ে পালাটা শুরু হয়েছে, তাতে রাত জাগার মজুরি ভাল করেই পোষাবে বলে মনে হয়।

এ পর্যন্ত লিখে কলমটা থামিয়ে চারিদিকে একবার তাকালাম। আবহাওয়াটা অনুকূল বলেই মনে হচ্ছে। বাইরে হাওয়া-টাওয়া নেই। মোমবাতির সলতেটা প্রায় নিষ্কম্প হয়ে জ্বলছে। নেহাত শীর্ণ একটা বাতি, তার আলো আমার বসবার জায়গা আর খাতাটা ছাড়িয়ে অতি ভয়ে ভয়েই যেন আবছা অন্ধকার দেয়াল আর ছাদের দিকে এগোতে গিয়ে থেমে আছে।

ঝিঁঝি-টিঝি নয়, কী একটা অজানা পোকা অন্ধকার নিস্তব্ধটাই যেন থেকে থেকে আচমকা কুরে কুরে ফুটো করবার চেষ্টা করছে।

কোরা কাপড় ছিঁড়ে দু’ভাগ করার সঙ্গে প্যাঁচানো ছিপিতে চেপে দেওয়া কান্না মেশানো যে আওয়াজটা খানিক আগে শুনেছিলাম, সেটা একেবারে থেমে গেলেও কিছু-একটা হবার সময় ঘনিয়ে আসছে বলেই মনে হয়।

লেখবার খাতাটা সরিয়ে রেখে তৈরি হয়ে বসলাম।

কোন দিক থেকে কী ধরনের চমকটা আসবে,তা ভাবার চেষ্টা করে লাভ নেই। তবে এই ভাঙা দালানের মধ্যেই কিছু একটা হওয়ার কথা। আমার পেছনে নয়, সামনে।

পেছনে কিছু হওয়ার সম্ভাবনাটা একেবারে দেয়ালেই পিঠ দিয়ে বসে একরকম কাটিয়ে রেখেছি বলা যায়। ঝুল ধুলো সব সাফ করে তার জন্যে একটু খাটতেও হয়েছে। আগেকার দিনের তৈরি দেয়ালটা বেশ মজবুতই আছে এখনও। পুরনো পঙ্কের কাজ বেরঙা হয়ে উঠে গেলেও কোথাও ফাটল-টাটল ধরেনি।

তাই পেছনে কিছু হতে গেলে দেয়ালটা ভেঙে বা উড়িয়ে দিয়েই হবে। সে সুদূর সম্ভাবনাটা আপাতত বাতিল করে সামনের দিক সম্বন্ধেই সজাগ হলাম।

হয়তো দু’ পাশের পলস্তারা খসে হাড়পাজরা বেরোনো দেয়ালের ধারে জমে-থাকা ভাঙা ঘুণধরা সব আসবাবপত্রের স্তূপ, কিংবা সামনের ওই হাঁ-করা বিভীষিকার মতো জানলাটাতেই তাঁদের কারুর আবির্ভাব দেখব। মাথার ওপরকার প্রায় অন্ধকার ছাদটা থেকেও কিছু হতে পারে।

কিন্তু কই?

হাত-ঘড়িটায় মাঝে মাঝে আপনা থেকেই চোখ না দিয়ে পারছি না। পাঁচ দশ মিনিট করতে করতে বড় কাঁটাটা যে নীচের ছয়ের দাগ ছুঁই-ছুঁই করছে! অথচ সেই গায়ে-কাঁটা-দেওয়া প্রথম আওয়াজের পর আর কোনও সাড়াশব্দই নেই। অজ ধাপধাড়া এক আধা-জংলি মুল্লুকের অন্তত দশ-কুড়ি বছর পার-করা এক পোড়া ভিটের ভাঙা দালানের বদলে চৌরঙ্গির কোনও দোকানের দোতলায় বসে আছি ভাবলেও চলে।

দেড়টার দাগ পার হয়ে ঘড়ির বড় ছোট কাঁটা ক্রুমশ দুটোর কাছে পৌঁছে গেল। নিশুতি রাত ভেতরে-বাইরে ঝিমঝিম করছে।

কিন্তু ওই পর্যন্তই। তার বেশি আর কোনও অভাবিত কিছুর একটু উঁকি পর্যন্ত নেই।

শেষকালে এত তোড়জোড় করে আসার হয়রানি, রাত জাগার এই ধকল সব মিথ্যে হবে নাকি?

এইটুকু লিখে বেশ একটু হতাশা নিয়েই খাতাটা আবার বন্ধ করলাম।”

***

খাতাটা বন্ধ করলাম আমিও এবং একটু নয়, রীতিমতো হতাশ হয়ে।

এত আশা এত আগ্রহ নিয়ে শুরু করার পর শেষ অবধি এমনি করে আহাম্মকের মার খাওয়া?

সমস্ত ব্যাপারটা এখন গোড়া থেকে একটু খুলে বলতে হয়। এতক্ষণ ধরে অধীর কৌতূহলে যা পড়ছিলাম তা একটি পুরনো ছেঁড়াখোঁড়া অনেক-ঘাঁটাঘাঁটিতে ময়লা বেরঙা মোটা খেরো খাতা মাত্র। খাতার বদলে কাগজের বান্ডিল বললেও হয়। আলগা পাতাটাতা খসে হারিয়ে যাওয়ার ভয়ে একটা লাল শালুর পুঁটলির মধ্যে বাঁধা।

সেই অবস্থাতেই আমি পেয়েছিলাম শহরের বোধহয় সবচেয়ে লম্বা দৌড়ের পঁয়তাল্লিশ নম্বর বাসে।

যাচ্ছিলাম বালিগঞ্জ হয়ে এয়ারপোর্টে। ভি আই পি রোড ধরে বাঙ্গুর কলোনি টলোনি ছাড়াবার পর আমার দিকের সিটগুলো কিছুটা খালি হয়ে গিয়েছিল। সেই সময়েই বান্ডিলটা ঠিক আমার পাশেই দেখলাম। এ বান্ডিল যে কার, তার কোনও হদিশ মেলেনি। স্পষ্টই কাগজ ভরা আলগা বান্ডিল দেখে উপস্থিত সকলের সামনে খোলার পরও মালিকানাটা অজানাই থেকে গেছে।

দলিলপত্র বা দামি কাগজ-টাগজ নয়, নেহাত জড়ানো সেকেলে হাতের লেখায় ভরা একটা হাতে সেলাই সস্তা কাগজের খেরো খাতা দেখে সেটা আমার হাতে দিতে কারুর আপত্তি হয়নি। খাতাটা আগাগোড়া হাতড়ে নাম-ঠিকানা কিছু পেলে আমিই মালিককে পাঠিয়ে দেব বলে কথা দিয়েছি।

খাতাটা মালিকের কাছে পৌঁছে দেবার এই বেফায়দা ঝামেলা সাধ করে ঘাড়ে নেওয়াটা নেহাত পরোপকারের মহত্ত্ব নয়। বাসে সকলের সামনে বান্ডিল খুলে খাতাটা উল্টোবার সময় একটা এমন কথা চোখে পড়েছিল, যাতে সেটা একটু নেড়ে-চেড়ে দেখবার লোভ সামলাতে পারিনি।

বাড়িতে এনে আগাগোড়া নেড়ে-চেড়ে দেখেও সেই কথাটুকুর বেশি লেখক বা মালিকের নাম ঠিকানা কিছুই উদ্ধার করা সম্ভব হয়নি। খাতার মধ্যে ছোট চিরকুট গোছের একটা চিঠির খসড়া পেয়ে তা থেকে কিছু হদিশ পাবার যে আশাটুকু হয়েছিল, চিঠি পড়বার পর তাও বরবাদ হয়ে গিয়েছে। চিঠির চিরকুটটি খাতার লেখক ও মালিকেরই যে লেখা, সে-বিষয়ে সন্দেহ নেই। কিন্তু কাকে লেখা হচ্ছে বা কে লিখছে, তার কোনও পরিচয় সেখানে মেলেনি। চিঠিটি এইরকম—কল্যাণবরেষু, সরকার ভায়া, তুমি যে আস্তানার খবর দিয়েছ সেটা লোভনীয় বলেই মনে হচ্ছে। জোগাড়-যন্তর সব করে রাখো। আসছে অমাবস্যার দিনই গিয়ে পৌঁছোচ্ছি। আপাতত আগের বৃত্তান্তগুলো লিখে ফেলতে ব্যস্ত। ওসব জমিজমার হিসেবপত্র বড়কর্তাকে বুঝিয়ো। অমাবস্যার জন্যে তৈরি থেকো। আশীর্বাদ নিয়ো। ইতি মেজকর্তা।

চিঠিটা কোনও কারণে ফেলা হয়নি বলে এই মেজকর্তা নামটুকুই শুধু পেয়েছি! এই মেজকর্তা নামটুকু বাদে আর যে কথাটি প্রথমেই পেয়েছিলাম সেইটেই হল মোক্ষম।

কথাটা হল ভূত-শিকার! হ্যাঁ, মেজকর্তা যেই হন, তিনি এক সৃষ্টিছাড়া মানুষ। ভূত-শিকারই তাঁর নেশা। আঁদাড় পাঁদাড় বন-বাদাড় যত বেয়াড়া বিদঘুটে জায়গাই হোক, হদিশ কিছু পেলেই তিনি ভূত শিকার করে বেড়ান। এই খাতা তাঁর সেই সব শিকারের বৃত্তান্ত।

খাতার গোড়ার পাতার ভূমিকায় এই পরিচয়টুকু পেয়ে সত্যিকার রুদ্ধ-নিশ্বাসে মেজকর্তার পুঁথি পড়তে শুরু করেছিলাম।

কিন্তু এ কী ধরনের ঘাটের কাছে এসে ভরাডুবি।

তবু শুরু যখন করেছি, তখন যেমন করে হোক শেষ করার জন্যে পাতা উল্টে বাকিটা পড়বার চেষ্টা করলাম।

পড়বার আকর্ষণ কিছু নেই। মেজকর্তা নিজেই তাঁর আশাভঙ্গ নিয়ে ঘ্যানঘ্যান করছেন—

“কিন্তু খাতা বন্ধ করে রেখেই বা লাভটা কী? ঘড়ির কাঁটা ঘুরেই চলেছে। রাত এখন প্রায় তিনটে। কিছুই যে হচ্ছে না, সেটাও লিখে যাওয়া দরকার। এমন ভাবে যে রাতটা শেষ হবে, তা ভাবতেও পারা যায়নি। যা হল, তা যেন বড় বেশি আশা করার মুখে ভাগ্যের থাপ্পড়।

এমনটা যে হতে পারে, তার একটু আভাস একেবারে পাইনি এমন কিন্তু নয়। অবশ্য অখদ্দে স্টেশনটায় নেমে সাইকেল-রিকশা ভাড়া করার সময় কাছাকাছি অনেকে যে অবাক হয়েছিল, তা দেখে অসুখী হইনি। তাদের একটু সন্দিগ্ধ জিজ্ঞাসাতেও না।

‘কোথায় যাবেন বাবু? নৈহারের পাঁচকুঠি?’

‘হ্যাঁ।’

‘কিন্তু নৈহার যে শুধু জঙ্গল বাবু, আর পাঁচকুঠির একটাই শুধু ঘাড়মুড় গুঁজে পড়বার জন্যে কোনওরকমে খাড়া থেকে ধুঁকছে।’

তবু রিকশা একটা পেয়েছিলাম শেষ পর্যন্ত। রিকশাওয়ালার গরজ বা সাহস অন্যদের চেয়ে একটু বেশি। সেও কিন্তু নৈহারের পাঁচকুঠিতে পৌঁছে দিয়েই চলে যাবার কড়ারে সওয়ারি করেছিল। বেশি ভাড়ার লোভ দেখিয়েও তাকে সকালটা পর্যন্ত অপেক্ষা করতে রাজি করানো যায়নি।

রাস্তায় পাঁচকুঠি নিয়ে তার সঙ্গে একটু আলাপ করবার চেষ্টাতেও বিফল হয়েছি। নৈহারের এই জংলা অঞ্চলটা ভাল জায়গা নয়, আর পাঁচকুঠিতে তার বাপ-দাদারাও কখনও মানুষের বাস দেখেনি, এর বেশি সে কিছু জানে না বা বলতে রাজি হয়নি। কেন এই ঘোর অন্ধকার রাতে পাঁচকুঠিতে আমি যাচ্ছি, তাও সে জানতে চায়নি একবারও।

পাঁচকুঠির পোড়ো ভিটের কাছ-বরাবর আমার লাঠি আর কাঁধের ঝোলাটা নিয়ে রিকশা থেকে নামবার সময় অন্য সেই রিকশাওয়ালাকে দেখেছিলাম। আমাদের জন্যেই যেন সে অপেক্ষা করছিল ওখানে। আমাকে অমন জায়গায় একা নামতে দেখে অবাক যদি সে হয়ে থাকে, তার কথায় তা কিন্তু বোঝা যায়নি। কেন যে ওখানে নামছি, নিজে থেকেই যেন বুঝে নিয়ে সে একটু সহানুভূতির স্বরে শুধু বলেছিল, ‘পাঁচকুঠিতে রাত জাগবেন তো! তা জাগুন গিয়ে। কিন্তু তেনাদের কাউকে পাবেন না।’

‘তেনাদের?’ আমি একটু বিরক্তি আর না বোঝার ভান করে বলেছিলাম, ‘তেনারা? কী বলছ তুমি? কাদের কথা বলছ?’

‘ওই যাদের সবাই ডরায়, আবার খোঁজেও’— অন্ধকারেই লোকটার মুচকি হাসি যেন তার গলার স্বরে ফুটেছিল, ‘সোজা করেই তা হলে বলি। বলছি আমাদের ভূত-পেত্নিদের কথা। তাঁরা এখানে নেই।’

মেজাজটা এবার সত্যিই একটু গরম হয়েছিল। বিদ্রুপ করে বলেছিলাম, ‘তাঁরা নেই তো হয়েছে কী? আমি যে তাদের খোঁজে এসেছি, তোমাকে কানে কানে বলেছি সে-কথা?’

‘আজ্ঞে না, তা বলবেন কেন?’ লোকটা লজ্জা পেয়েই অন্ধকারে যেন জিভ কেটেছিল, ‘বেয়াদবি আমার মাফ করবেন।’

এইটুকু বলেই, লোকটা হঠাৎ যেন কান খাড়া করে একটু টান হয়ে দাঁড়িয়ে বলেছিল, ‘শুনতে পাচ্ছেন তো?’

ভাড়া নিয়ে আমার রিকশাওয়ালা তখন ফিরে যাচ্ছে। সেদিকে চেয়ে রুক্ষ গলাতেই বলেছিলাম, ‘কী, শুনব কী? ও তো আমার রিকশাওয়ালার ঘণ্টি।’

‘আজ্ঞে না।’ লোকটা এবার জোর দিয়ে বলেছিল, ‘সাইকেলের ঘণ্টি নয়, সরাইল্লার ডাক। সরাইল্লা আজ যখন আছে, তখন ভাবনা নেই।’

কী, বকছে কী লোকটা? পাগল-টাগলই তো মনে হয়। একটু ধমকের সুরেই বলেছিলাম, ‘কীসব বাজে বকছ? সরাইল্লা আবার কী?’

“আজ্ঞে সরাইল কুকুর! ওই শুনুন-না?’ লোকটা পোডড়া পাঁচকুঠির ভিটের দিকেই আঙুল দেখিয়েছিল।

সেদিকে ফিরে বেশ একটু মন দিয়েই শোনবার চেষ্টা করেছিলাম তারপর। কিছুই কিন্তু শুনতে পাইনি। সেদিক থেকে মুখ ফিরিয়ে লোকটাকে খুব কড়া বকুনিই দিতাম। কিন্তু দেখি, বকুনিটা অনুমান করেই সে ইতিমধ্যে কখন নিঃশব্দে তার রিকশা নিয়ে সরে পড়েছে।

তার পর থেকে এই নিষ্ফল পাহারাই চলেছে। রাত তিনটে বিশ।

হঠাৎ, ও কী!

না, না, ওই তো! এবার ঠিক শুনতে পেয়েছি। লোকটা তা হলে মিথ্যে বলেনি। কুকুরের ডাক। যে-সে কুকুর নয়, সেই বিখ্যাত সরাইল কুকুরের জাত। কিন্তু ডাকটা আরও যেন হিংস্র আরও বুক-কাঁপানো।

সেই সেকালের পুব বাংলার সরাইল কুকুর এখানে কোথা থেকে আসবে, সে-কথা ভাববার মতো মনের অবস্থা নয়। সমস্ত শরীরটা শুধু যেন হিম হয়ে যাচ্ছে। অথচ লোকটা বলেছিল, সরাইল কুকুর যখন আছে তখন ভাবনা নেই। কেন বলেছিল সে-কথা? বোঝবার চেষ্টা করবার আগেই শিউরে উঠল শরীরটা। হচ্ছে! কিছু একটা হচ্ছে!

একটা শব্দ, না একটা গন্ধ, না শুধু একটা অনুভূতি, তা বুঝতে পারছি না। কিন্তু মোমবাতির আবছা আলোটাই যেন একটা আতঙ্কের কাঁপুনি ছড়াচ্ছে।

গুপ্তি লাঠিটা কাছে টেনে টর্চের বোতামটা টিপলাম। কিন্তু আলো কই? টর্চ থেকে খানিকটা অন্ধকারের তোড়ই যেন সামনে গিয়ে হাঁ-করা জানলাটার ওপর পড়েছে। আর সেখানে? সেখানে সেই মাথা আর চোখ!

না, পুরুষ কি মেয়ে কি কঙ্কালের মুখ কি চোখ নয়! অজগর! অতি বড় দুঃস্বপ্নের কল্পনা-ছাড়ানো বীভৎস বিরাট ভয়ংকর এক অজগরের মাথা ধীরে ধীরে জানলার দোমড়ানো গরাদ আরও সরিয়ে পিছলে গলে আসছে, কালো বিদ্যুতের মতো কাটা জিভটা পলকে পলকে বার করতে করতে। মুখ আর জিভের চেয়ে ভয়ংকর তার চোখ। তাতে পলক পড়ে না, শুধু যেন সম্মোহনের সাঁড়াশিতে জাঁতাকলের চেয়ে সবলে চেপে ধরে অসাড় করে রাখে।

সেই মুহূর্তে সরাইলটাকে দেখলাম। কুকুর নয়, যেন কালো চিতারই একটা চাবুক-তীক্ষ্ন খুদে নমুনা!

অজগরটা জানলা দিয়ে গলে তখন নিয়তির মতো এগিয়ে আসছে। সরাইলটা গিয়ে ঝাঁপিয়ে পড়ল তার মাথাটা লক্ষ্য করে।

সম্মোহনটা কি কেটে গেল তাইতেই? সড়কি-লাঠিটা নিয়ে উঠে দাঁড়ালাম এক লাফে। পাগলের মতো সেই সড়কির খোঁচার পর খোঁচা বসালাম অজগরটার গায়ে মাথায় চোখে। বিরাট কাছির মতো দেহটা তার কিলবিলিয়ে উঠল সেই দারুণ খোঁচায়।

কিন্তু কিন্তু সেই কিলবিলিয়ে ওঠার মধ্যেই সে সরাইলটাকে তার কুণ্ডলীর মধ্যে পাক দিয়ে ফেলেছে যে!

অক্লান্তভাবে সড়কি চালিয়ে চললাম। অজগরের মরণ-খিঁচুনি থেমে গেল শেষ পর্যন্ত। কিন্তু সেই সঙ্গে তার আলিঙ্গনে পিষে গুঁড়ো হওয়া সরাইলটারও।

নিজেকেও প্রায় বেহুঁশ হয়েই মেঝের ওপর শুয়ে পড়তে হল এবার। শুয়ে পড়বার আগে টর্চটা কোনওরকমে একবার অজগর আর সরাইলটার ওপর ফেললাম। না, দুটোই একেবারে শেষ হয়ে গেছে। মেঝেটা রক্তে আর অজগরের মুখের ফেনায় মাখামাখি।

বেশিক্ষণ নয়। মিনিট পাঁচেকের বেশি বেহুঁশ হয়ে থাকিনি। উঠে যখন বসলাম, তখন ঘড়িতে তিনটে পঁয়তাল্লিশ মাত্র।

মোমবাতিটা এরই মধ্যে কখন নিভে গেছে। টর্চের আলোতেই ঘড়িটা দেখে সেটা ঘরের মাঝখানে ফেললাম।

একটা অস্ফুট চিৎকার আপনা থেকে গলা ঠেলে বেরিয়ে এল তৎক্ষণাৎ।

হ্যাঁ, যা ভাবতেও পারিনি, সামনে তারই প্রমাণ।

মেঝের ওপর রক্তমাখা ক্ষতবিক্ষত অজগর কি তার আলিঙ্গনে পিষে গুঁড়ো হয়ে যাওয়া সরাইল কুকুরটার চিহ্নমাত্র নেই। মাত্র দশ মিনিটের মধ্যে তারা একেবারে নিশ্চিহ্ন হয়ে হাওয়ায় মিলিয়ে গেছে।

তার মানে ‘তেনা’রা বলতে যা বুঝি, সে-ধারণাটা আরও ছড়াতে হবে। নইলে পাঁচকুঠির কোন আদ্যিকালের ওরা এমন করে হঠাৎ আমায় দেখা দিয়ে যাবে কেন?

* এ-কাহিনিটি চোখে পড়লে মেজকর্তা উপযুক্ত প্রমাণ দিয়ে তাঁর খেরোখাতাটা দাবি করতে পারেন। লেখাটি সেই উদ্দেশ্যেই ছাপানো।

এপ্রিল ১৯৭৬

heading1 = লালটেম – শীর্ষেন্দু মুখোপাধ্যায়

লালটেম – শীর্ষেন্দু মুখোপাধ্যায়

লালটেম কারও পরোয়া করে না। সে আছে বেশ। সকালবেলা সে তিনটে মোষ নিয়ে চরাতে বেরোয়। এ জায়গাটা ভারী সুন্দর। একদিকে বেঁটে বেঁটে চা-বাগানের দিগন্ত পর্যন্ত বিস্তার। অন্য ধারে বড় একটা মাঠ। মাঠের শেষে তিরতিরে একটা ঠান্ডা জলের পাহাড়ি নদী—তাতে সব সময়ে নুড়ি-পাথর গড়িয়ে চলে। নদীর ওপারে জঙ্গল। আর তার পরেই থমথম করে আকাশ-তক উঠে গেছে পাহাড়। সামনের পাহাড়গুলো কালচে সবুজ। দূরের পাহাড়গুলোর শুধু চূড়ার দিকটা দেখা যায়— সেগুলো সকালে সোনারঙের দেখায়, দুপুরে ঝকঝকে সাদা, আর সন্ধের মুখে মুখে ব্রোঞ্জের মতো কালোয় সোনায় রঙ ধরে থাকে। আর চারপাশে সারাদিন মেঘ বৃষ্টি রোদ আর হাওয়ার খেলা। গাছে গাছে পাখি ডাকে, কাঠবেড়ালি গাছ বায়, নদীর ওপাশে সরল চোখের হরিণ অবাক হয়ে চারদিক দেখতে দেখতে আর থমকে থমকে থেমে জল খেতে আসে।

লালটেম বেশ আছে। মোষ নিয়ে সে মাঠে গিয়ে ছেড়ে দেয়। এক জায়গায় বসে কোঁচড় থেকে মুড়ি খায়। নদীর জল খায়। তারপর খেলা করে। তার সঙ্গী-সাথি কিছু কম নেই। তারাও সব মোষ গোরু বা ছাগল চরাতে আসে। যে যার জীবজন্তু মাঠে ছেড়ে দিয়ে চোর-চোর খেলে, ডান্ডাগুলি খেলে, নদীতে নেমে সাঁতরায়, আরও কত কী করে।

দুপুরের দিকে খুব খিদে পেলে বাড়ি ফিরে লালটেম খায়। কিন্তু সব দিন খাবার থাকে না। যেদিন থাকে না সেদিন লালটেম টের পায়। তাই সেদিন সে বাড়ি ফেরে না। দুপুরে সে গাছের পাকা ডুমুর কি আমলকী পেড়ে খায়। বেলের সময় বেল পাড়ে, কখনও বা টক আম বা বাতাবি লেবু পেয়ে যায় বছরের বিভিন্ন সময়ে। তাই খায়। খেয়ে সবচেয়ে বুড়ো আর শক্ত চেহারার মোষ মহারাজার পিঠে উঠে চিৎপাত হয়ে ঘুমোয়।

ছোট্ট ইস্টিশনটার গা ঘেঁষে লালটেমদের ঝোপড়া। তার বাবা পেতলের থালায় সাজিয়ে পেঁড়া বিক্রি করে ট্রেনের সময়ে। বাজারে বড় বড় কারবারিদের কাছে ভৈঁসা ঘি বেচে, দুধ দেয় বাড়ি বাড়ি। তিনটে মোষের মধ্যে দুটো হচ্ছে মেয়ে মোষ। মহারাজা পুরুষ। দুটো মেয়ে-মোষই বছরের কোনও-না-কোনও সময়ে দুধ দেয়। বুড়ো মোষটার সময় ঘনিয়ে এসেছে। আর-দুটোও বুড়ো হতে চলল। সামনে দুর্দিন। লালটেমদের সংসার বেশ বড়। মা ঘুঁটে দিয়ে বিক্রি করে, বাবা দুধ, পেঁড়া, ঘি বেচে। এই করে কোনও রকমে দশ জনের সংসার চলে। লালটেমের দাদু আছে, আরও ছয় ভাই-বোন আছে! তারা কোনও লেখাপড়া শেখেনি, মাঝে মাঝে মোষের দুধ, ঘি বা পেঁড়া ছাড়া কোনও ভাল খাবার খায়নি, খাটো ধুতি বা শাড়ি ছাড়া ভাল জামাকাপড় পরেনি, তারা একসঙ্গে একশো টাকাও কখনও চোখে দেখেনি। তবু লালটেম কারও পরোয়া করে না। দিনভর সে মোষ চরায়, সাথিদের সঙ্গে খেলা করে, আর চারদিককার আকাশ বাতাস আলো পাহাড় দেখে চমৎকার সময় কেটে যায়।

একদিন একটা রোগা মানুষ ওপার থেকে শীতের নদীর হাঁটুভর জল হেঁটে পার হয়ে এল। লোকটার গা ময়লা চাদরে ঢাকা, পরনে একটা পাজামা, কাঁধে মস্ত এক পুঁটুলি। লালটেম আর তার সাথিরা অবাক হয়ে লোকটাকে দেখছিল। কারণ, নদীর ওপারের জঙ্গলে বাঘ আছে, বুনো মোষ, দাঁতাল শুয়োর আর গণ্ডার আছে, সাপ তো কিলবিল করছে। ওদিকে কেউ যায় না, একমাত্র কাঠুরেরা ছাড়া। তারাও আবার দল বেঁধে যায়, সঙ্গে লাঠি থাকে, বল্লম থাকে, তির-ধনুক থাকে, আর কুড়ুল তো আছেই।

লোকটা জল থেকে উঠেই পোঁটলাটা মাটিতে রেখে একগাল হেসে বলল, “একটা জিনিস দেখবে?”

“হাঁ-অ্যা,” লালটেমরা খুব রাজি।

লোকটা ধীরে আস্তে পুঁটুলির গিঁট খুলে চাদরটা মেলে দিল। লালটেমরা অবাক হয়ে দেখে, ভিতরে কয়েকটা ইট।

তারা সমস্বরে বলে ওঠে, “এ তো ইট!”

রোগা লোকটা হেসে বলল, “ইট ঠিকই, তবে সাধারণ ইট নয়। প্রায় দেড় হাজার বছরের পুরনো একটা রাজবাড়ির জিনিস। ওই জঙ্গলের মধ্যে আমি সেই রাজবাড়ির খোঁজ পেয়েছি।”

রাজা বা রাজবাড়ি সম্পর্কে লালটেমের ধারণা খুব স্পষ্ট নয়। তবে সে জানে, একজন রাজা সোনার রুটি খেতেন। তার রানি যে শাড়ি পরতেন সেটা জ্যোৎস্নার সুতো দিয়ে বোনা।

লোকটা ইটগুলোকে পুঁটুলিতে বেঁধে হাত ঝেড়ে বলল, “সেই রাজবাড়িটায় অনেক কিছু মাটির নীচে পোঁতা আছে। যে পাবে সে এক লাফে বড়লোক হয়ে যাবে। তবে কিনা সেখানে যখেরা পাহারা দেয়, সাপ ফণা ধরে আছে চারদিকে। যাওয়া শক্ত।”

লালটেম বলে, “তুমি তা হলে বড়লোক হলে না কেন?”

লোকটা অবাক হয়ে বলে, “আমি! আমি বড়লোক হয়ে কী করব? দুনিয়াতে আমার কেউ নেই। দিব্যি আছি, ঘুরে ঘুরে সময় কেটে যায়। রাজবাড়িটা দেখতে পেয়ে আমি শুধু লোককে দেখানোর জন্য কয়েকটা ইট কুড়িয়ে এনেছি। এইতেই আমার আনন্দ।”

লালটেম বলে, “তোমাকে বাঘে ধরল না? সাপে কাটল না? বুনো মোষ তাড়া করল না?”

লোকটা ভালমানুষের মতো বলে, “জানোয়াররাও বন্ধু আর শত্রু চিনতে পারে। আমি নিরীহ মানুষ, ওরাও সেটা টের পেয়েছিল। তাই কিছু বলেনি।”

লোকটা তারপর গান গাইতে গাইতে মাঠ পেরিয়ে চলে গেল। লালটেম তার সাথিদের সঙ্গে খেলায় মেতে গেল।

পরদিন ভোরবেলায় কোদাল গাঁইতি হাতে কয়েকজন লোক নদীর ধারে এসে হাজির। তাদের মধ্যে একজন লোককে লালটেম চেনে। সে হল এ অঞ্চলের নামকরা গুন্ডা আর জুয়াড়ি প্রাণধর। লালটেমকে ডেকে সে লোকটা বলল, “এই ছোঁড়া, ওই জঙ্গলের মধ্যে যাওয়ার রাস্তা আছে?”

লালটেম ভালমানুষের মতো বলে, ‘কাঠুরেদের পায়ে-হাটা রাস্তা আছে।” লোকটা কটমট করে চেয়ে বলে, “আমরা যে এদিকে এসেছি, খবরদার কাউকে বলবি না!”

লোকগুলো হেঁটে শীতের নদী পার হয়ে ওপাশে জঙ্গলের মধ্যে অদৃশ্য হয়ে গেল।

লালটেমরা মুখ-তাকালাকি করে নিজেদের মধ্যে খেলা শুরু করে দেয়। কিন্তু একটু বাদেই আবার কোদাল-শাবল হাতে একদল লোক আসে। তারাও জঙ্গলের মধ্যে পথ আছে কি না জিজ্ঞেস করে, তারপর লালটেমরা যাতে আর কাউকে না বলে সে বিষয়ে সাবধান করে দিয়ে নদী পার হয়ে জঙ্গলে ঢুকে পড়ে।

সারাদিন যে এভাবে কত লোক জঙ্গলের মধ্যে গেল তার গোনাগুনতি নেই। তাদের মধ্যে কানা খোঁড়া, বুড়ো কচি, বড়লোক গরিব সবরকম আছে। চোরের মতো হাবভাব সবার। কী যেন গোপন করছে। এদের দলে লালটেম নিজের বাবাকেও দেখে ভারী অবাক হয়।

বাবা লালটেমকে দেখে কিছু অপ্রস্তুত হয়ে বলল, “আমার ফিরতে দু’দিন দেরি হবে। সাবধানে থেকো। মোষগুলোকে যত্নে রেখো। বাড়ি বাড়ি দুধ দিয়ো, পেঁড়া বেচো, ঘি বিক্রি কোরো।”

বাবা গেল। কিছুক্ষণ পরে একদল ঘুঁটেউলির সঙ্গে মাকেও জঙ্গলে যেতে দেখল লালটেম।

মা কাছে এসে তাকে টেনে নিয়ে বলল, “আমার ফিরতে একটু দেরি হবে বাবা। একদিন বা দু’দিন। তুমি সব সামলে রেখো।”

সেই রোগা লোকটা গ্রামে-গঞ্জে হাটে-বাজারে রাজবাড়ির কথা রটিয়ে দিয়ে গেছে। এখন তাই লোভী মানুষেরা চলেছে সেই রাজবাড়ির খোঁজে। লালটেম তাই অবাক হলেও ব্যাপারটা বুঝতে পারল।

দু’দিন গেল। তিন দিন গেল। লালটেম আর তার সাথিরা রোজ মোষ চরাতে আসে। এসে নদীর ধারে দাঁড়িয়ে ওপারে জঙ্গলের দিকে চেয়ে দাঁড়িয়ে থাকে। সকলেরই বাপ মা, আপনজনেরা জঙ্গলে গেছে। কেউই এখনও ফেরেনি।

দাঁড়িয়ে তারা একটু অপেক্ষা করে। তারপর আবার খেলায় মাতে। নদীতে স্নান করে। গাছে উঠে খাওয়ার যোগ্য ফলপাকুড় খোঁজে। মোষের পিঠে শুয়ে থাকে।

চার দিনের দিন সন্ধেবেলা একটা লোক জঙ্গল থেকে টলতে টলতে বেরিয়ে ঝপাং করে নদীতে পড়ল। পড়ে আর ওঠে না। লালটেমরা দৌড়ে গিয়ে জল থেকে টেনে তুলে তাকে এপারে নিয়ে আসে।

লোকটা প্রাণধরের এক স্যাঙাত। তার চোখ রক্তবর্ণ, পেটে পিঠে এক হয়ে গেছে খিদেয়, ভাল করে কথা বলতে পারছে না। লালটেম গিয়ে শালপাতায় নদীর জল তুলে এনে তাকে খাওয়ায়। তারপর মকাই ভাজা দেয়।

লোকটা একটু দম পেয়ে বলল, “সব মিথ্যে কথা। রাজবাড়ি কোথাও নেই। আমরা মাইলের পর মাইল হেঁটে খুঁজেছি। খাবার নেই, জল নেই। সারা পথে নানারকম বিপদ। আমার সঙ্গীরা কোথায় হারিয়ে গেছে।”

এই রকম ভাবে দু’-চার দিন পরে পরে একটি-দুটি হা-ক্লান্ত লোক ফিরে এসে তাদের বিপদের কথা জানায়, তারা মিথ্যে মিথ্যে হয়রান হয়েছে। বহু লোক বাঘের পেটে গেছে। কিছু মরেছে বুনো হাতি, বুনো মোষ, দাঁতাল শুয়োরের পাল্লায় পড়ে। বহু লোককে সাপে কেটেছে। জঙ্গলে খাবার নেই, জল নেই, পথ নেই। সেখানে গোলকধাঁধার মতো ঘুরে মরতে হয়।

গা-ভর্তি জ্বর নিয়ে একদিন লালটেমের বাবা ফেরে। শরীর শুকিয়ে সিকিভাগ হয়ে গেছে। তার ওপর বিড়বিড় বকছে—রাজবাড়ি! সোনা-দানা! বাপ রে বাপ!

এর দু’দিন বাদে ফিরল মা। লালটেম দেখল, তার মা এ কয়েকদিনেই খুনখুনে বুড়ি হয়ে গেছে। মাজা বেঁকে যাওয়ায় লাঠিতে ভর দিয়ে কুঁজো হয়ে হাঁটে, মাথার চুল পেকে শণের গুছি, গলার স্বরে একটা কাঁপ ধরেছে।

শেষ পর্যন্ত দেখা যায়, একে একে সবাই ফিরে এসেছে। মরেনি কেউই। তবে সকলেরই ভীষণ বিপদ হয়েছিল। নানারকম বিপদ আর কষ্ট সহ্য করে মরতে মরতে ফিরেছে। তবে মানুষগুলো আর আগের মতো নেই। যুবকরা বুড়ো হয়ে ফিরেছে, বুড়োরা অথর্ব হয়ে গেছে, আমুদে লোকেরা দুঃখী, দুঃখীরা পাথর হয়ে এসেছে। কোনও মানুষই আর আগের মতো নেই।

লালটেম আজকাল মোষ চরাতে চরাতে খুব রাজবাড়ির কথা ভাবে। তার খুব জানতে ইচ্ছে করে রাজবাড়ির জন্য লোকগুলো হন্যে হয়ে ছুটে গিয়েছিল কেন!

দুপুর গড়িয়ে গেছে। মোষ মহারাজার পিঠে গামছা পেতে চিত হয়ে শুয়ে ঘুমিয়ে ছিল লালটেম। বুড়ো মোযটা ঘাস খেতে খেতে নদীর ধারে এল। তারপর লালটেমকে পিঠে নিয়ে নদীতে নামল জল খেতে। জল খেয়ে খুব ধীরে ধীরে নদী পেরিয়ে জঙ্গলের দিকে চলতে লাগল।

লালটেম ঘুম থেকে উঠে হাঁ। এ সে কোথায়? মহারাজা তাকে পিঠে নিয়ে গভীর জঙ্গলের ভিতর দাঁড়িয়ে আছে। দুপুর শেষ হয়ে রোদে বিকেলের নরম আভা লেগেছে। চারদিকে গভীর স্বরে পাখিরা ডাকছে। পাতা খসে পড়ছে গাছ থেকে। সরসর করে হাওয়া দিচ্ছে। আর চিকড়ি-মিকড়ি আলোছায়ায় সামনেই এক বিশাল বাড়ির ধ্বংসস্তূপ। ভেঙে-পড়া খিলান, গম্বুজ, পাথরের পরি, ফোয়ারা, শ্বেতপাথরের সিঁড়ি। বাড়ির চূড়ায় এখনও একটা সোনার কলস চিকমিক করছে।

লালটেম হাঁ করে চেয়ে আছে তো আছেই। মহারাজা ফোঁস করে একটা শ্বাস ছাড়তে সেই শব্দে লালটেম সচকিত হয়ে মাটিতে নামল লাফ দিয়ে। তাই তো! এই তো সেই রাজবাড়ি মনে হচ্ছে। এক পা দু’ পা করে লালটেম এগোয়।

চারদিকে শ্যাওলা ধরা পাথর আর ইটের স্তূপ। এই সেই ইট, যা রোগা লোকটা তাদের দেখিয়েছিল। সুতরাং এইটাই রাজবাড়ি। লালটেম দেখে, চারধারে নানা রঙের সাপ ঘুরে বেড়াচ্ছে। কিছু সাপ ফণা তুলছে। ফোঁ ফোঁ করে ভয়ংকর শব্দ করছে তারা। কোত্থেকে একটা-দুটো তক্ষক ডাকল। ছমছম করে ওঠে এখানকার নির্জনতা। লালটেম ভয় পায় বটে, কিন্তু তবু এগোয়। সাপেরা তার পথ থেকে সরে সরে যায়।

চারদিকে ফিসফাস শব্দ ওঠে। কারা যেন হিঃ হিঃ করে হেসে ওঠে কাছেই। চারদিকে চেয়ে লালটেম কাউকে দেখতে পায় না। আবার এগোয়।

কী করুণ অবস্থা! বিশাল ঘরের আধখানা ভেঙে পড়ে গেছে, বাকি অর্ধেকটায় ধুলো জঞ্জাল আর আগাছা। মাকড়শার জাল এত ধারালো যে গায়ে লাগলে চামড়া ছিঁড়ে যায়। কাঁকড়াবিছেরা বাস করে আছে যেখানে-সেখানে, একটা ঘরে শেয়ালের বাচ্চারা দলা পাকিয়ে ঘুমোচ্ছে, একটা জংধরা লোহার সিন্দুকের ওপর নিশ্চিন্তে ঘুমোচ্ছে একটা দাঁতাল শুয়োর।

একটার পর একটা ভাঙা ঘর পার হয় লালটেম। দেখে, অনেকগুলো বদ্ধ কুঠুরি। কৌতূহলবশে সে একটা কুঠুরির দরজা ঠেলা দিতেই দরজাটা মড়াত করে ভেঙে পড়ে গেল। লালটেম ভিতরে ঢুকে ভীষণ অবাক হয়ে দেখে, সেখানে অনেক সোনা-রুপোর বাসন পাঁজা করে রাখা।

পাশের কুঠুরিতে ঢুকে লালটেম হাজার হাজার মোহর দেখতে পেল। তার পাশেরটায় গয়না, হিরে, মুক্তো।

কত কী রয়েছে রাজবাড়িতে। দেখে লালটেম অবাক তো অবাক। সব কিছু সে ছুঁয়ে ছুঁয়ে, নেড়েচেড়ে দেখে, তারপর আবার যেখানকার জিনিস সেখানেই রেখে দেয়।

সাতটা কুঠুরির সব শেষটায় ঢুকে লালটেম দেখে ধুলোর ওপর উপুড় হয়ে পড়ে আছে একটা মানুষের কঙ্কাল। ভীষণ ভয় পেয়ে লালটেম দরজার দিকে পিছু হটে সরে এল।

হঠাৎ কঙ্কালটা নড়ে উঠল। একটা দীর্ঘশ্বাসের শব্দ করে কঙ্কালটা বলল, “লালটেম, যেয়ো না।”

লালটেম ভয় পেয়েও দাঁড়ায়।

এক বোঝা হাড় নিয়ে খটমট শব্দ করে আস্তে আস্তে কঙ্কালটা উঠে বসে। লালটেম দেখে, কঙ্কালটার পাঁজরের মধ্যে একটা কালো সাপ, মাথার খুলির ভিতর থেকে চোখ আর নাকের ফুটো দিয়ে কাঁকড়াবিছে বেরিয়ে আসছে, আর সারা গায়ে লাল পিঁপড়ে থিকথিক করছে।

কঙ্কালটা হাত তুলে বলে, “আমার দশা দেখেছ?”

“দেখছি।”

“ভয় পেয়ো না। এখানে যা-কিছু দেখছ, সব সোনাদানা, মোহর, গয়না, এ সবই তোমার। নিয়ে যাও।”

লালটেম মাথা নেড়ে বলে, “নিয়ে কী হবে?”

“অভাব থাকবে না। খুব বড়লোক হয়ে যাবে। নাও।”

বাইরে থেকে গম্ভীর গলায় মহারাজা ডাকল ‘হাংগা’।

লালটেম চমকে উঠে বলল, “আমার মোষটার জলতেষ্টা পেয়েছে। আমি যাই।”

“যেয়ো না লালটেম। কিছু নিয়ে যাও।”

মহারাজা আবার ডাকে, “আঃ আঃ’।

লালটেম ছটফট করে বলে, “বেলা বয়ে যাচ্ছে। আমি যাই।”

“তোমার মোষগুলো বুড়ো হয়েছে লালটেম, এক দিন মরবে। তখন বড় দুর্দিন হবে তোমাদের। এইবেলা বড়লোক হয়ে যাও।”

মহারাজা বাইরে ভীষণ দাপিয়ে চেঁচায় ‘গাঁ…গাঁ’।

লালটেম একটু হেসে বলে, “আমার দিন খারাপ যায় না। বেশ আছি।”

কঙ্কালটা রেগে গিয়ে বলে, “গাঁ-গঞ্জের হাজারো মানুষ যে-রাজবাড়ি খুঁজে খুঁজে হয়রান, সেই রাজবাড়ি পেয়েও তুমি বড়লোক হবে না?”

লালটেম একটু ভেবে বলে, “না, আমি তো বেশ আছি। চারদিকে কত আনন্দ! কত ফুর্তি!”

সাপটা ফোঁস করে কঙ্কালটার পাঁজরায় একটা ছোবল দিল। উঃ করে কঙ্কালটা পাঁজর চেপে ধরে বলল, “গত একশো বছর ধরে রোজ ছোবলাচ্ছে রে বাপ।…ইঃ, ওই দেখো মাথায় ফের কাঁকড়াবিছেটা হুল দিল…কী যন্ত্রণা!…আচ্ছা লালটেম, বলো তো বোকা লোকগুলো রাজবাড়িটা খুঁজে পায় না কেন? তোমাদের এত কাছে, জঙ্গলের প্রায় ধার ঘেঁষেই তো রয়েছে, তবু খুঁজে পায় না কেন? আর যে দু’-একজন খুঁজে পায় সেগুলো একদম তোমার মতোই আহাম্মক। লালটেম, লক্ষ্মী ছেলে, যদি একটা মোহরও দয়া করে নাও তবে আমি মুক্তি পেয়ে যাই। নেবে?”

বাইরে মহারাজা ভীষণ রেগে চেঁচায় ‘গাঁ-আঁ’।

লালটেম মুখ ঘুরিয়ে নেয়। বলে, “নিলেই তো তোমার মতো দশা হবে।”

এই বলে লালটেম বেরিয়ে আসে গটগট করে। মহারাজা তাকে দেখে খুশি হয়ে কান লটপট করে, গা শোঁকে, পা দাপিয়ে আনন্দ জানায়।

পরদিন থেকে আবার লালটেম মোষ চরাতে যায়। সাথিদের সঙ্গে খেলে। পাহাড়, জঙ্গল, নদী, মাঠ, চা-বাগান দেখে তার ভারী আনন্দ হয়। রোদ আর আলো, মেঘ আর বৃষ্টি, বাতাস আর দিগন্ত তাকে কত আদর জানায় নানাভাবে।

কোনও দিন তার খাবার থাকে। কোনও দিন থাকে না। যেদিন খাবার জোটে না, সেদিন সে মহারাজার পিঠে শুয়ে শুয়ে আকাশ দেখে। তার মনে হয়, সে বেশ আছে। খুব ভাল আছে। তার কোনও দুঃখ নেই।

নভেম্বর ১৯৭৭

heading1 = অশরীরী – লীলা মজুমদার

অশরীরী – লীলা মজুমদার

এখন আমি একটা সাধারণ খবরের কাগজের আপিসে কাজ করলেও, এক বছর আগেও একটা সাংঘাতিক গোপনীয় কাজ করতাম। সে কাউকে বলা বারণ। বললে আর দেখতে হত না, প্রাণটা তো বাঁচতই না, তার ওপর সব চাইতে খারাপ কথা হল যে, চাকরিটাও চলে যেত। তবে এটুকু বলতে দোষ নেই যে, কাজটা ছিল খবর সংগ্রহ করা। কোথায়, কেন, কার জন্য সে-সব তোমরাই ভেবে নিয়ো।

আমার বয়স তখন ২২; নামটা আর বললাম না। আমাদের পাড়ার হরিশ খুড়ো চাকরিটা করিয়ে দিয়েছিলেন। প্রথম দিনেই আমার বড়-সায়েব— সায়েব হলেও তিনি কুচকুচে কালো—আমাকে বলেছিলেন, “দেখো, সর্বদা ‘নেই’ হয়ে থাকবে। তুমি আদৌ আছ সে-কথা টের পাওয়া গেলে চলবে না। তোমার আলাদা একটা চেহারা, কিংবা চলাফেরা, কিংবা কথা বলার ধরন গজালেই চাকরিটে যাবে। পানাপুকুরে এক ফোঁটা ময়লা জল হয়ে থাকবে; সমুদ্রের ধারে এক কণা বালি হবে; এক কথায় স্রেফ অশরীরী হয়ে যাবে। কথা বললে কী বলছ বোঝা যাবে, কিন্তু আলাদা করে গলার আওয়াজ মালুম দেবে না। আর সব চাইতে বড় কথা হল যে, নিজের চেহারা বলে কিছু রাখতে পাবে না, যাতে তুমি মরে গেলেও তোমাকে শনাক্ত করা না যায়। ও-রকম করে তাকাচ্ছ কেন, এ কিছু শক্ত কাজ নয়, কিছু করতে হবে না, স্রেফ নেই হয়ে থাকতে হবে। বেশি লেখাপড়া জানারও দরকার নেই। বলো, পারবে তো?”

আমি বললাম, ‘আজ্ঞে হ্যাঁ, স্যার।’

বড় সায়েব বেজায় রেগে গেলেন, ‘ফের কথার ওপর কথা! চুপ করে থাকতেও কি শেখাতে হবে নাকি? কী নাম তোমার?’

আমি কোনও উত্তর দিলাম না।

বড় সায়েব খুব খুশি হয়ে বললেন, “খুব ভাল। মাইনে নেবার সময় নাম লিখবে না, টিপ সই দেবে না। নাম ভাঁড়ানো যায়, কিন্তু টিপসই দিয়ে সবাইকে চেনা যায়। দুনিয়ার কোনও দু’জন লোকের এক রকম আঙুলের ছাপ হয় না। ১ তারিখে আমার কাছ থেকে মাইনে নিয়ে যাবে, খাতায় লেখা হবে ‘নষ্টামি বাবদ দুইশো টাকা’। আচ্ছা, যেতে পারো।”

আমি হাতে রুমাল জড়িয়ে তিনটে আঙুল দেখালাম। বড় সায়েব হেসে বললেন, ‘আচ্ছা, তিনশো টাকাই। কিন্তু মনে থাকে যেন, বিপদে পড়লে আমরা বলব তোমাকে চিনি না।’

ঘর থেকে বেরিয়ে এলাম। শুনলাম আমার নতুন নাম ইংরিজি হরপের ‘কিউ’। যেখানে যত সন্দেহজনক খবর শোনা যেত, নিজে দেখে এসে আপিসে পাশের গলিতে ভাঙা টাইপরাইটার ভাড়া খাটত, তাতে টাইপ করে জমা দিতে হত। তার পরের ছয় মাসে কোথায় যে না গেলাম, কী যে না দেখলাম, তার ঠিক নেই। অথচ আমাকে কেউ দেখতে পেত না। রাস্তার ভিড়ের মধ্যে এক্কেবারে মিলিয়ে যেতাম। যেখানে ভিড় নেই, শুধু ভাঙা দেয়াল, সেই দেয়ালে একটা দাগ হয়ে মিশে থাকতাম। একবার একটা চোরাই গুদোমে সারা দিন শ্রমিকদের একজন হয়ে গিয়ে রাশি রাশি গোপন খবর এনে দিয়েছিলাম। বড় সায়েব খুশি হওয়ায় মাইনে বেড়ে গেছিল। আরেকবার একটা বিদেশি মালজাহাজে সারা দিন একটা পিপে হয়ে লক্ষ লক্ষ টাকার সোনা খুঁজিয়ে পাইয়ে দিলাম। সেই জন্য খবরের কাগজে বড় সায়েবের সে কী প্রশংসা!

সে যাই হোক, শেষবারের কাজটার কাছে ও সব কিছু না। নাকি গড়িয়ার দিকে এতকাল কোনও বে-আইনি কাজ হয়নি, তাইতে সকলের সন্দেহ হল, নিশ্চয় কোনও গোপন ষড়যন্ত্র চলছে। তার ওপর সব বাংলা কাগজে যখন ছোট্ট একটা নোটিস বেরুল—টিপ বোতাম পরিষদের প্রথম সভা গ-শু ৭, তখন আমার বুঝতে বাকি রইল না যে গড়িয়াতে, শুক্রবার, সাতটায় গোপন সভা বসবে।

বড় সায়েবের ঘর থেকে প্রায় অদৃশ্য ভাবে বেরিয়ে যাচ্ছি, তাঁর পেয়ারের বেয়ারা বলল, ‘টিকিট ছাড়া ঢুকতে দেবে না।’

রুমাল জড়িয়ে হাত পাতলাম। সে এক কুচি লাল কাগজ বের করে বলল, ‘দু টাকা।’ একটা আঙুল দেখালাম। তাকে টাকা দিয়ে টিকিট পকেটে ফেলে চলে এলাম।

শুক্রবার পাঁচটায় যখন বাসে সব চাইতে ভিড় হয়, তখন, বেছে বেছে সব চাইতে ভিড়ের বাসে উঠলামা উঠে চারটে লোকের মধ্যিখানে এমন ‘নেই’ হয়ে রইলাম যে, কন্ডাক্টর টিকিট চাইল না। চাইবে কেন, আমার তো আর শরীর-টরীর নেই যে বাসের জায়গা জুড়ে থাকব।

গড়িয়াতে নেমেই একটা চায়ের দোকানে ভিড় দেখে, সটান সেখানে গেলাম। এক ভাঁড় বেজায় হালকা, বেজায় গুড়ের চা নিয়ে, তার ওপর দশ পয়সা ফেলে দিলাম। সস্তা তো হবেই, শুকনো শালপাতা দিয়ে এ সব চা বানাতে হয়, চা পাতা দিলে আর ওই দামে দিতে হত না।

ভাঁড় নিয়ে একটা বাঁশের খুঁটির পিছনে গুম হয়ে গেলাম। ভিড়ের মধ্যে হাসাহাসি হচ্ছিল, ওই শুক্রবার নিয়ে নাকি চারদিন পকেটমার হয়নি। চট করে বুঝে নিলাম সভা তা হলে পকেটমারদের। একটা চিমড়ে লোক চায়ের ভাঁড় শেষ করে, সামনের বাঁশবাগানের দিকে পা বাড়াতেই, বাকি সব হাঁ-হাঁ করে ছুটে এল—‘ও মশাই অমন কাজও করবেন না। ওই বাঁশবাগানের পথ দিয়ে একটি মাত্র জায়গায় যাওয়া যায়, সেটি হল গোরে-বাড়ির ভাঙা কেল্লা, ভূতদের থান! দিনের বেলাতেও ও পথে কেউ যায় না। কাগ-চিল, কুকুর বেড়ালও না।’

লোকটা ভয়ে ভয়ে ইদিক উদিক তাকিয়ে উল্টো দিকে মাঠের পথ ধরল। সকলে হাঁফ ছেড়ে যে যার জায়গায় ফিরে গেল। আমিও সেই সুযোগে ওই লোকটির পিছন পিছন চললাম যা ভেবেছিলাম ঠিক তাই। মাঠ ভেঙে ঘুরে সে আবার বাঁশবাগানের ওপারে, সেই রাস্তাটাই ধরল। আমি তার পিছনে ‘নেই’ হয়ে চললাম। শুকনো পাতার ওপর এতটুকু পায়ের শব্দ হল না, নইলে এত দিন কী শিখলাম!

তার পরেই বুকটা ধড়াস করে উঠল। সামনেই একটা প্রকাণ্ড ভাঙা কেল্লা। সেখানে পৌঁছে পথটাও শেষ হয়ে গেছে। কেল্লার চুড়োটা শুধু দেখা যাচ্ছে, চারদিকে এমনি ঘন বন হয়ে গেছে যে তার বেশি কিছু ঠাওর হল না। লোকটা একটুও দাঁড়াল না, সটান বনের মধ্যে দিয়ে সেঁধিয়ে গিয়ে, কেল্লার লোহা-বাঁধানো প্রকাণ্ড সদর-দরজায় দাঁড়িয়ে, পাশে ঝোলানো একটা দড়ি ধরে টানতেই দরজা খুলে গেল। আমিও তার সঙ্গে সঙ্গে ভিতরে সেঁধিয়ে গেলাম, সে কিছু টেরই পেল না।

ঢুকেই একটা প্যাসেজ, তার ও ধারেই মস্ত ঘরে সভা বসেছে, সে কী ভিড় আর কী ভয়ংকর তর্কাতর্কি! ঘরে একটা জানলা নেই, উঁচু ছাদে কয়েকটা ঘুলঘুলি দিয়ে বাতাস আসে, তাও এমন আড়াল করা যে, বাইরে এক বিন্দু আলো যাচ্ছে না। যদিও ঘরে কয়েকটা ডে-লাইট বাতি জ্বলছে, তাতে ঘরের অন্ধকার কাটছে না, ঘুপচি ঘুপচি ভাব, একটা সোঁদা গন্ধ, পায়রার নাকি বাদুড়ের বা অন্য বিকট কিছুর, কে বলতে পারে।

সেই অন্ধকারের সঙ্গে আমি মিশে যেতে যেতে বুঝলাম যে, কেউই আলো চায় না, কারও মুখ চেনা যাচ্ছে না; সকলের একরকম কাপড়চোপড়, চেহারা, ঘাড় গুঁজে বসার আর আড়চোখে চাওয়ার অভ্যাস। এদের সঙ্গে আমার এতটুকু তফাত নেই দেখে, নিশ্চিন্তে অদৃশ্য ভাবে একটা থামে ঠেস দিয়ে দাঁড়ালাম। দরজার কাছে। বেরুবার পথ ওই একটি, আর সব বন্ধ, হয়তো একশো বছর খোলা হয়নি, খোলা যায় না।

ফ্যাঁশফেঁশে বেড়ালে গলায় যা বলা হচ্ছিল তার কতক কতক বুঝতে পারলাম। এরা ইউনিয়ন করতে চায়, কিন্তু শরদের জ্বালায় কিছু হয়ে উঠছে না। আজকের ওই কুখ্যাত নির্জন জায়গায় কারও অনধিকার প্রবেশের কোনও সম্ভাবনাই নেই—হঠাৎ চমকে উঠলাম। একটা থামের পাশের সব চাইতে অন্ধকার কোণ দিয়ে সর সর করে কেউ ছাদের অস্পষ্টতা থেকে নেমে এসে, আমার থামের ও-পাশে দাড়াল। আমার গা শিউরে উঠল।

বক্তা তাঁর সরু সরু হাত-পা নেড়ে বলে চললেন, ‘সাধারণ নাগরিকদের অধিকার থেকে কেন আমাদের বঞ্চিত করা হবে? জনতা থেকে আমরা অভিন্ন। আলাদা করে চিনুক তো কেউ! বলুক দেখি আমরা কেমন দেখতে, কেমন গলার আওয়াজ! আমাদের—’

আমার গা শিউরে উঠল! আরও গোটা দশেক ছায়া ছায়া মতো এ-কোণ থেকে ও-কোণ থেকে বেরিয়ে এসে, আবছায়াতে মিশে রইল।

বক্তা একটু ইতস্তত করে বললেন, ‘আমাদের একটা আস্তানার দরকার ছিল, এর চাইতে ভাল আস্তানা কোথায় পাওয়া যাবে? আমরাই তো আসল অশরীরী, সকলের চোখের সামনে কাজ করি, কেউ আমাদের দেখতে পায় না। এই ছোট ইটের টুকরো ফেলে আজ এখানে আমাদের ঘাঁটি প্রতিষ্ঠা—’

এই অবধি বলে ইটটা হাতে করে তুলেছে, অমনি ঘরে একটা শোরগোল উঠল, ‘না, না, না, না—’, তার পরেই মনে হল ঘরের আনাচ-কানাচ থেকে পঁচিশ-ত্রিশটা ছায়ামূর্তি বক্তার ওপর ঝাঁপিয়ে পড়ল। আমি অদৃশ্য ভাবে কাঠ হয়ে দাঁড়িয়ে রইলাম। বক্তা একটা কোঁক শব্দ করে বসে পড়ল।

হঠাৎ বক্তার পাশে বসা ছুঁচোমুখো একটা লোক গর্জন করে উঠল, ‘নটে! ভজা! কার্তিক! কী, কচ্ছিসটা কী? কই সমঝা!’

সঙ্গে সঙ্গে অদৃশ্য ভাব ছেড়ে দিয়ে গোটা পঞ্চাশেক ছোকরা খালি হাতেই মঞ্চের ওপর উঠে পড়ে, ওরে বাবারে, সেই ছায়ামূর্তিগুলোকে পেল্লায় পেটাতে লাগল! সেই ফাঁকে বক্তা উঠে পড়ে দে দৌড়।

আমি এমন পেটনাই জন্মে দেখিনি। আগন্তুকদের আগাপাশতলা ধাঁই-ধড়াক্কা মার! তার মধ্যে কে রব তুলল, ‘ব্যাটারা সব পুলিশের চর, অশরীরী সেজে এয়েচেন! লাগা! লাগা! ভজা দেখছিস কী?’

ভজা বলল, ‘পেছলে যাচ্ছেন যে!’

শেষটা তাদের পৃষ্ঠভঙ্গ দিতেই হল। সুড়ুৎ সুড়ুৎ করে মঞ্চ থেকে নেমে, স্রেফ জলের স্রোতের মতো ভিড়ের মধ্যে দিয়ে গলে, ঘরের একটি মাত্র দরজা দিয়ে, সব নিমেষের মধ্যে বেরিয়ে পড়ল। ধন্যি পুলিশের ট্রেনিং!

হয়তো একটু অসাবধান হয়ে পড়েছিলাম। ওই অদ্ভুত ব্যাপার দেখবার জন্য বোধহয় ভিড় থেকে কিঞ্চিৎ আলাদা হয়ে পড়েছিলাম। কারণ পালাতে পালাতে শেষের লোকটা আমাকে দেখতে পেয়ে একরকম কোল-পাঁজা করে তুলে ধরে বাইরের জঙ্গলের মধ্যে এনে ফেলে বলল, ‘চঁলে চঁল! চঁলে চঁল। দেঁখছিস কী!’

বলে একটা শ্যাওড়া গাছের ডাল বেয়ে উঠে পড়ল। ততক্ষণে ডে-লাইট হাতে নিয়ে নটে ভজারাও দোরগোড়ায় দেখা দিয়েছে। সেই আলোতে দেখলাম, যে লোকটা গাছে চড়ছে, তার গোড়ালি দুটো সামনের দিকে! তক্ষুনি গাছ-গাছড়ার সঙ্গে মিশে গিয়ে মুচ্ছো গেলাম। ওরা বোধহয় আমাকে খুঁজে পায়নি। অবিশ্যি আমি যে আছি, তাও ওরা জানত না। খুঁজবে কাকে?

বড় সায়েবের কাছে আর যাইনি। আজকাল খবরের কাগজের জন্য সংবাদ সংগ্রহ করি। অবিশ্যি একেবারে ‘নেই’ হয়ে।

মে ১৯৭৭

অলংকরণ: অলক ধর

heading1 = রাজপুত্তুরের অসুখ – সুনীল গঙ্গোপাধ্যায়

রাজপুত্তুরের অসুখ – সুনীল গঙ্গোপাধ্যায়

যখন যা চাই, তক্ষুনি সেটা এসে পড়বে, কোনও কিছুরই অভাব নেই। তবু মলয়কুমারের মুখে হাসি নেই। যখন-তখন সে গিয়ে বিছানায় শুয়ে পড়ে। দিন-দিন সে রোগা হয়ে যাচ্ছে। মহারাজার একমাত্র ছেলে এই বাজকুমার মলয়ের খুব অসুখ।

আজকালকার দিনে তো আর আমাদের দেশে একটাও রাজা-মহারাজা নেই। তাই মলয়কুমার সত্যিকারের রাজকুমারও নয়। কিন্তু মলয়ের বাবা পাঁচটা খুব বড় কারখানার মালিক। তিনি থাকেন রাজা-মহারাজাদের স্টাইলে। তাঁর পূর্বপুরুষ এসেছিল রাজপুতানা থেকে, কিন্তু এখন সবাই বাঙালি হয়ে গেছে। নিউ আলিপুরে ওঁদের বাড়িটা যে-কোনও রাজবাড়ির চেয়েও বড়। এ-বাড়ির হাতিশালে হাতি আর ঘোড়াশালে ঘোড়া না থাকলেও গ্যারাজে আছে দশখানা মোটরগাড়ি আর বাড়ি ভর্তি দাসদাসী। শুধু মলয়কুমারের জন্যই তিনজন চাকর, একজন ঝি, একজন গয়লা আর একজন ড্রাইভার।

মলয় ইচ্ছে করলেই যত খুশি চকোলেট-লজেন্স খেতে পারে। কিংবা আইসক্রিম। কিংবা চাইনিজ খাবার। কিংবা সন্দেশ-রসগোল্লা। সে মুখের কথাটি খসালেই সব এসে যাবে। কিন্তু মলয় কিছুই খেতে চায় না। তার বয়েস এখন চোদ্দো বছর, রোগা, শুকনো চেহারা। কোনও খাবার তার সামনে আনলেই সে নাক কুঁচকে নাকি গলায় বলে, “নাঁ, কিঁচ্ছু খাঁব নাঁ, সঁব কুঁকুরকে খাঁইয়ে দাঁও!”

কত বড় বড় ডাক্তার আসেন। লম্বা-লম্বা কাগজে কত রকম ওষুধের নাম লিখে দিয়ে যান। কিন্তু কিছুই ফল হয় না। আবার নতুন ডাক্তারকে ডাকা হয়। তিনি এসে আগের ডাক্তারের সব ওষুধের নাম কেটে দিয়ে আবার নতুন ওষুধ লিখে দেন। মলয়কুমার তবু খাবার দেখলেই বলে, “কুঁকুরকে খাঁইয়ে দাঁও!”

তার কুকুরটা ইয়া মোটা হয়ে যাচ্ছে দিন দিন। আর মলয়কুমার আরও শুকিয়ে শুকিয়ে একেবারে খ্যাংরা কাঠি হয়ে যাচ্ছে।

কলকাতার গোরুর দুধে ভেজাল থাকে বলে মলয়ের জন্য আলাদা গোরু কেনা হয়েছে। ওদের নিজস্ব গয়লা মলয়ের মায়ের সামনে সেই দুধ দোয়। কোনও রকমে ভেজাল দেবার উপায় নেই। তবু একদিন মলয় সেই দুধে চুমুক দিয়ে বলল, “ইঁ, পঁচা গঁন্ধ!”

তার পর থেকে আর সে দুধ খায় না। মলয়ের মা তো মাথায় হাত দিয়ে বসে পড়লেন। বাড়িতে পোষা গোরুর দুধও যদি ছেলে না খায় তা হলে আর এর চেয়ে ভাল দুধ কোথায় পাওয়া যাবে। ছেলে যদি দুধও না খায়, তা হলে বাঁচবে কী করে? মলয়ের মা কান্নাকাটি করে হুলুস্থুলু বাধিয়ে দিলেন বাড়িতে। তিনি বলতে লাগলেন, ছেলে না খেলে তিনিও আর কিছু খাবেন না।

মলয়ের বাবা কলকাতা-দিল্লি-বোম্বাই থেকে দশজন বড় বড় ডাক্তার আনিয়ে এক মিটিং বসিয়ে দিলেন বাড়িতে। তাঁর একমাত্র ছেলে, একে বাঁচাতেই হবে। কিন্তু এর মধ্যে লাভ হল এই যে, ডাক্তারদের মধ্যেই একটা ঝগড়া বেধে গেল। প্রায় প্রত্যেকে বললেন আলাদা-আলাদা রোগের নাম, খেতে বললেন নতুন-নতুন ওষুধ।

খালি দু’জন ডাক্তার বললেন, মলয়ের কোনও অসুখই নেই। সব সময় ভাল ভাল খাবার খেয়ে খেয়ে ওর হয়েছে অরুচি। সেই দু’জনের মধ্যে একজন বললেন, ওকে আর কিছু খাবার দেবার দরকার নেই। দু’দিন উপোস রাখলেই ছেলে গপাগপ করে সব কিছু খাবে। আর একজন ডাক্তার বললেন, অত কিছু করারও দরকার নেই। না খেতে চাইলেই ওকে দুটো করে থাপ্পড় মারতে হবে। দশ-বারোটা থাপ্পড় খেলেই ওর সব রোগ সেরে যাবে।

মলয়ের বাবা সেই দু’জন ডাক্তারের দিকে কটমট করে তাকালেন। আর তাঁদের বিদায় করে দিলেন তক্ষুনি। বাকি আটজন ডাক্তারের আট রকম ওযুধেও কোনও উপকার হল না। মলয় সেইসব ওষুধও কুকুরকে খাইয়ে দিতে বলল।

তারপর হোমিওপ্যাথি, কবিরাজি, সাধুবাবার ওষুধ, ফকিরের তাবিজ—অনেক কিছু দিয়েই চেষ্টা করা হল। কিছুতেই কিছু হয় না। মলয় এখন শয্যাশায়ী। আর বেশি দিন বোধ হয় সে বাঁচবে না।

তখন বাড়ির একজন চাকর মলয়ের মাকে বলল, “মা, বউবাজারে এক জ্যোতিষী আছেন, তাঁকে এনে দেখাবেন? তিনি আবার কবিরাজি চিকিৎসাও করেন। ওনার চিকিৎসায় মরা মানুষও উঠে বসে।”

মলয়ের মা বললেন, “ডাক, ডাক শিগগির সেই জ্যোতিষীকে, ডাক।”

সন্ধেবেলা সেই জ্যোতিষী এসে হাজির। তার নাম মাধব পণ্ডিত। তার চেহারা দেখলে কিন্তু ভক্তি হয় না একটুও। পাগলা-পাগলা চেহারা, খালি পা, গায়ে গেঞ্জির ওপর একটা চাদর জড়ানো, মাথায় ঝাঁকড়া ঝাঁকড়া চুল আর চোখ দুটো গাঁজাখোরদের মতন লাল। সে এল ও-বাড়ির চাকর গয়ারামের কাঁধে হাত দিয়ে।

বাড়িতে ঢুকেই সে বলল, “বাপরে বাপ, কত বড় বাড়ি! দেখলেই ভয় করে। নিশ্চয়ই এ-বাড়িতে অনেক কুকুর আছে?”

এ-বাড়িতে সব মিলিয়ে পাঁচটা কুকুর আছে সত্যি। বাঘের মতন চেহারা।

মাধব পণ্ডিত বলল, “আগে সব কুকুর বাঁধো!”

মলয়ের বাবা ভুরু কুঁচকে বললেন, “এ আবার কী চিকিৎসা করবে?”

মলয়ের মা বললেন, “দেখাই যাক-না ও কী বলে! কুকুরগুলো বাঁধতে বলো!”

মাধব পণ্ডিত মলয়ের ঘরে ঢুকেই বলল, “টক টক গন্ধ!”

মলয় চোখ বুজে শুয়ে ছিল, চোখ খুলল না।

মাধব পণ্ডিত বলল, “সব পচা খাবার!”

মলয় এবার চেয়ে দেখল মাধব পণ্ডিতকে।

মাধব পণ্ডিত বলল, “এ-সব পচা খাবার কি রাজপুঙুর খেতে পারে? ওর দোষ কী?”

মলয়ের বাবা বললেন, “পচা খাবার মানে? কলকাতার সবচেয়ে বড় দোকানের সবচেয়ে ভাল খাবার দেওয়া হয় ওকে।”

মাধব পণ্ডিত বলল, “হোটেলের খাবার, দোকানের খাবার তো! ও-সব আমি জানি। ছেলেকে খাঁটি টাটকা খাবার দিন। ছেলে ঠিক খাবে!”

মলয়ের মা বললেন, “বাড়ির পোষা গোরুর দুধ, সেটাও টাটকা নয়? এর থেকে টাটকা দুধ আর হয়?”

মাধব পণ্ডিত জিজ্ঞেস করল, “কোথাকার গোরু?”

“মুলতানের গোরু!”

“তাই বলুন! যাদের বয়েস ষোলো বছরের কম, তাদের কক্ষনও মুলতানি গাইয়ের দুধ সহ্য হয় না। ভাগলপুরি গোরুর দুধ সবচেয়ে ভাল।”

মলয়ের বাবা বললেন, “ঠিক আছে, কালই ভাগলপুর থেকে গোরু কিনে আনাচ্ছি।”

মাধব পণ্ডিত বললেন, “দাঁড়ান, দাঁড়ান, অত সহজ নয়। ভাগলপুরের গোরু কলকাতায় এসে খাবে কী? সেই তো শুকনো খড়? তাতে আবার পচা দুধ দেবে। ভাগলপুরের ঘাস খাওয়াতে হবে। প্রত্যেক দিন ভোরবেলা শিশির পড়ে থাকে যে ঘাসে, সেই ঘাস খাওয়াতে হবে গোরুকে। তা হলে সেই গোরু টাটকা দুধ দেবে।”

“ভাগলপুরের ঘাস এখানে কী করে পাব?”

“এখানে পাবেন না। ভাগলপুরে পাবেন।”

“ঠিক আছে। ভাগলপুরে একটি বাড়ি কিনছি, মলয় গিয়ে কিছু দিন ওখানে থাকুক!”

“দাঁড়ান, দাঁড়ান, অত সহজ নয়। সেই দুধ খেয়ে হজম করতে হবে তো! আপনার ছেলের হয়েছে বদহজমের অসুখ, এখন ভাগলপুরের জল তো ওর সহ্য হবে না! ওর জন্য এখন লাগবে দেওঘরের দুধকুণ্ডের জল।”

“তা হলে দেওঘরে একটা বাড়ি কিনি, সেখানে গিয়ে থাকুক কিছু দিন।”

“দেওঘরে থেকে ভাগলপুরের গোরুর দুধ খাবে কী করে?”

“রোজ আনিয়ে নেব ওখান থেকে। তা হলে ছেলে ঠিক সারবে তো?”

“ছেলে কি শুধু জল আর দুধ খেয়ে বাঁচবে? ভাত খেতে হবে না? শাক তরকারি, মাছ মাংস খেতে হবে না? ও ছেলের কপালে কী লেখা আছে দেখতে পাচ্ছেন?”

‘কপালে আবার কী লেখা আছে? থাকলেও তা দেখা যায় নাকি?”

“আমি দেখতে পাচ্ছি। ওর কপালে লেখা আছে লালগোলা।”

“লালগোলা?”

“হ্যাঁ, লালগোলা! লালগোলা একটা জায়গার নাম।”

“তা তো জানি! কিন্তু একটা জায়গার নাম ওর কপালে লেখা থাকবে কেন?”

“আগের জন্মে ও জন্মেছিল লালগোলায়। ওর ষোলো বছর বয়েস না হওয়া পর্যন্ত ওকে লালগোলার রূপশালি ধানের ঢেঁকিছাঁটা চালের ভাত খাওয়াতে হবে।”

“ঠিক আছে, সেই চালই আনাব।”

“দাঁড়ান, দাঁড়ান, অত সহজ নয়। বলেছিনা, টাটকা জিনিস চাই। প্রত্যেক দিন এক কৌটা ধান ঢেঁকিতে ছাঁটিয়ে সেই চালের ভাত খাওয়াতে হবে। আগের দিনের চালের ভাত খাওয়ালে কোনও লাভ নেই।”

“বাবাঃ! তা হলে তো লালগোলায় গিয়ে থাকতে হয়। সেখানে একটা বাড়ি কিনব?”

“কিন্তু লালগোলায় গিয়ে থাকলে দেওঘরের জল আর ভাগলপুরের টাটকা দুধ খাবে কী করে?”

‘তাও তো বটে!”

“আরও আছে! হজমের অসুখের পক্ষে খুব ভাল হচ্ছে পেঁপে সেদ্ধ। ওই পেঁপে সেদ্ধ খাইয়ে আমি কত রুগিকে ভাল করেছি। কোথাকার পেঁপে বিখ্যাত জানেন? পুরুলিয়া। পুরুলিয়া থেকে প্রত্যেক দিন একটা করে গাছ থেকে ছিঁড়ে আনা টাটকা পেঁপে যদি খাওয়াতে পারেন…”

মলয়ের বাবা রেগে গিয়ে বললেন, “অসম্ভব! যত সব বুজরুকি! পুরুলিয়ার পেঁপে, লালগোলার চাল, দেওঘরের জল আর ভাগলপুরের দুধ—প্রত্যেক দিন এগুলো এনে খাওয়ানো যায়? এত বাড়ির ছেলেরা সাধারণ খাওয়া খেয়ে ঠিকঠাক থাকছে…”

মাধব পণ্ডিত বলল, “এত বাড়ির ছেলের সঙ্গে আপনার ছেলের তুলনা? ও তো সাধারণ ছেলে নয়। চোখ দেখেই বুঝতে পেরেছি ক্ষণজন্মা। কবে যে মায়া কাটিয়ে চলে যাবে!”

মলয়ের মা প্রায় কেঁদে উঠে বললেন, “আঁ? ছেড়ে চলে যাবে? ওগো, তুমি যেমন করে পারো, ওগুলো জোগাড় করো?”

মলয়ের বাবা বললেন, “এ কি সম্ভব নাকি? চারটে জায়গা চার দিকে। কী করে রোজ এ-সব জোগাড় হবে?”

মলয়ের মা বললেন, “তা আমি জানি না। ব্যবস্থা তোমাকে করতেই হবে!”

তখন মলয় হঠাৎ বলে উঠল, “আমি পুরুলিয়ার পেঁপে খাব!”

সবাই চমকে উঠল সেই কথা শুনে। অনেক দিন বাদে মলয় এই প্রথম একটা কিছু খেতে চাইল নিজের মুখে!

মলয়ের মা বললেন, “হ্যাঁ বাবা, তোকে পুরুলিয়ার পেঁপে এনে দেব। আজই এনে দেব।”

মলয় বলল, “আমি লালগোলার চাল খাব।”

মলয়ের মা বললেন, “হ্যাঁ, তাই এনে দেব।”

মলয় আবার বলল, “আমি দেওঘরের জল আর ভাগলপুরের দুধ খাব! সব এক সঙ্গে!”

এই বলে মলয় মুচকি মুচকি হাসতে লাগল। সে ভেবেছে, এই বার তার বাবা জব্দ হবেন! সে যখন যা চেয়েছে, সবই এনে দিয়েছেন তার বাবা। কিন্তু এবার আর তিনি পারবেন না।

কিন্তু মলয়ের বাবা মাধব পণ্ডিতের দিকে তাকিয়ে হুংকার দিয়ে বললেন, “ঠিক আছে, এই সবই আমি জোগাড় করব। কিন্তু পণ্ডিত, এতেও যদি ছেলের অসুখ না সারে?”

মাধব পণ্ডিত বলল, “এর পরও যদি আপনার ছেলের রোগ না সেরে যায়, তা হলে আমার নাক-কান কেটে আমায় ডালকুত্তা দিয়ে খাওয়াবেন। কিন্তু একদিন খাওয়ালে হবে না। রোজ খাওয়াতে হবে এরকম, ছ’মাস ধরে অন্তত একটানা।”

মলয়ের বাবা বললেন, “তাই হবে। এতেও যদি ছেলে না সারে, তা হলে তোমার গর্দান নেব আমি। রেলের চাকার নীচে তোমার কাটা মুণ্ডু গড়াবে। আর যদি ভাল হয়ে যায়…তা হলে তোমায় কত দিতে হবে?”

মাধব পণ্ডিত চোখ বুজে জিভ কেটে বলল, “আমায় কিছু দিতে হবে না! আমি পয়সা-কড়ি ছুঁই না। লোকের চিকিৎসা করে যদি আমি টাকা নিতাম, তা হলে কি আর আমাকে খালি পায়ে হাঁটতে হয়? আমি শুধু পরের উপকার করি।”

যেন একটা খুব মজার কথা বলেছে, এইভাবে মাধব পণ্ডিত নিজেই হেসে উঠল হো হো করে।

মলয়ের বাবা সেই দিনই সব ব্যবস্থা করে ফেললেন। চারজন চাকরকে পাঠালেন চার দিকে। এখন ট্রেনে বাসে সব জায়গায় যাওয়ার অনেক সুবিধে আছে। চার জন চাকর চলে যাবে লালগোলা আর দেওঘর আর ভাগলপুর আর পুরুলিয়া। সেখান থেকে তারা ভোরবেলা চাল, জল, দুধ আর পেঁপে নিয়ে ফিরে আসবে বিকেলের মধ্যে। জিনিসগুলো পৌঁছে দিয়ে তারা আবার চলে যাবে তক্ষুনি। আবার পরের দিন আসবে। এইভাবে চলবে। চার জন লোকের শুধু ওই কাজ।

সত্যি সত্যি পরদিন চার জন লোক নিয়ে এল চাল আর জল আর দুধ আর পেঁপে। সেগুলো নামিয়ে রেখেই তারা আবার ছুটল স্টেশনে। সেই দুধ ফোটাবার পর মলয়ের মা বললেন, “এবার খাবি তো?” মলয়ের বাবা কোমরে হাত দিয়ে রাগী চোখে তাকিয়ে রইলেন। মলয় দুধের গেলাসে এক চুমুক দিয়ে বলল, “আ, এই দুধটা পচা নয়!” তারপর দেওঘরের জলে এক চুমুক দিয়ে বলল, “আ, এই জলটা খাঁটি।” এর পর সে লালগোলার চালের ভাত আর পুরুলিয়ার পেঁপেসেদ্ধ খেল বেশ আরাম করে অনেক দিন পর।

দিনের পর দিন এই রকম চলতে লাগল। স্বাস্থ্য ফিরে গেল মলয়ের। এক সপ্তাহের মধ্যেই সে শুরু করে দিল দৌড়ঝাঁপ। ওদের বাড়িতে সকলের মুখে হাসি ফুটল। শুধু মলয়ের পোষা কুকুরটা আর মলয়ের ফেলে দেওয়া ভাল ভাল খাবার খেতে পায় না বলে মাঝে মাঝে কুঁইকুঁই করে!

এর পর এই গল্পের শুধু আর-একটু বাকি আছে। সেটা অবশ্য মলয়দের বাড়ির কেউ জানে না। লেখকরা ডিটেকটিভদের মতন সবকিছু জেনে ফেলে কিনা, তাই ওটুকু আমিও জেনে ফেলেছি।

মলয়দের বাড়ি থেকে চার জন চাকর বেরিয়ে যায় স্টেশনের দিকে। তারা যাবে লালগোলা আর দেওঘর আর ভাগলপুর আর পুরুলিয়া। স্টেশনের কাছাকাছি এসেই তারা সুট করে ভিড়ের মধ্যে মিশে গিয়ে পালিয়ে যায়। চার জনেই চলে আসে বউবাজারে মাধব পণ্ডিতের আস্তানায়। সেখানে তারা খুব করে গাঁজা আর জিলিপি খায় আর ঘুমোয়। পর দিন একজন রাস্তার টিউবওয়েল থেকে জল ভরে নেয় কুঁজোয়। একজন ছানাপট্টির গয়লাদের কাছ থেকে কিনে নেয় এক কিলো দুধ, একজন বাজার থেকে কিনে নেয় সবচেয়ে সস্তা চাল, আর একজন কেনে একটা পেঁপে। তারপর সেইগুলো নিয়ে খুব ব্যস্ত ভাব করে চলে যায় বাড়ি। সেগুলো রেখেই তারা আবার দৌড়োয়। আবার এসে হাজির হয়ে যায় মাধব পণ্ডিতের আড্ডায়। ট্রেন ভাড়ার পয়সা বাঁচিয়ে সেই পয়সায় খেয়ে তারা নিজেরা খুব আনন্দ করে।

কলকাতার আর সব ছেলেরা যে চাল আর দুধ আর জল আর পেঁপে খায়, সেগুলো খেয়েই কিন্তু এখন মলয়ের স্বাস্থ্য খুব ভাল হয়ে গেছে। এখন সে ইস্কুলের টিমে দারুণ ক্রিকেট খেলে! আর বাড়ি ফিরেই বলে, “শিগগির খাবার দাও, দারুণ খিদে পেয়েছে!”

১ এপ্রিল ১৯৭৮

heading1 = ভূতেরা বড় মিথ্যুক – প্রেমেন্দ্র মিত্র

ভূতেরা বড় মিথ্যুক – প্রেমেন্দ্র মিত্র

ভূতেরা বড় মিথ্যুক।

না, কথাটা আমার নয়। এ শহরের সবচেয়ে লম্বা পাড়ির বাসে দমদম এয়ারপোর্টের দিকে যাবার মুখে বেশ খালি হয়ে আসা বাসের একটি বেঞ্চিতে পড়ে থাকা বেওয়ারিশ একটি পুঁটলিতে যাঁর ছেঁড়া-খোঁড়া একটা খেরো-খাতা পেয়ে মালিকের নাম-ঠিকানা তাতে খুঁজে পেলে ফিরিয়ে দেবার আশ্বাস দিয়ে সেটা নিয়ে এসেছিলাম, সেই একমেবাদ্বিতীয়ম্‌ ভূত-শিকারি দুর্জ্ঞেয়পরিচয় সেই মেজকর্তাও এ কথা বলেননি। এ মন্তব্যটি হল মুনশি মুলুকচাঁদের, মেজকর্তার খেরো-খাতা ঘাঁটতে ঘাঁটতে যার খোঁজ পেয়েছি।

মুনশি মুলুকচাঁদ মেজকর্তাকে বেশ একটু টিটকিরি দিয়েই বলেছিলেন, “যাদের পেছনে ছুটে ছুটে মাথার অর্ধেক চুল ঝরিয়ে ফেললেন, এত দিনেও তাদের একটু চিনলেন না! বড়া আফসোস কি বাত কর্তামশাই, আপনার জন্যে বড় দুখ হয়, আপনি এখনও জানেন না যে, একদম ষোলো আনা সাচ্চা আদমিরও ওপারে গেলে জবান ঝুটা হয়ে যায়। সব ভুল-ভাল যা মন চায় কিসসা শুনিয়ে দেয় আপনাদের। আর দেবে নাই বা কেন? তাদের যে-রকম জ্বালাতন আপনারা করেন, তাতে আপনাদের নিয়ে একটু বেয়াড়া রসিকতা করে শোধ নিতে চাওয়া তাদের খুব অন্যায় কি?

“এই ধরুন, আপনাদের কী এক নয়া যন্তর এসেছে, কী ওই পেলেনচিট না প্যাপানচি কী যেন নাম। কাঠের একটা পানপাতার তলায় তিনটে চাকা বসানো। যেখানে-সেখানে যখন-তখন একটু সুবিধে আর সময় পেলেই ক’জনে মিলে টেবিলের ওপর ওই প্যালানচি নিয়ে আপনারা বসে যান। আপনারা ক’জনে ওই কাঠের পানপাতার ওপর হাত রেখে চোখ বুজে বসে যারা ওপার গিয়েছে তাদের কথা ভাবেন আর তাতেই মনে করেন ওপারের ওরা চুম্বকের টানে লোহার মতো ওই প্যালানচিতে এসে ভর না করে পারবে না। তা ওরা তাই আসে আর প্যালানচিতে ভর করে তা যে চালায় তাও ঠিক। কিন্তু কেন আসে জানেন? আসে কখনও-কখনও আপনাদের বুদ্ধিশুদ্ধির দৌড় দেখে আপনাদের নিয়ে একটু মজা করতে। যেমন দু’-চারটে অজানা খবর আপনাদের মনের লুকোনো পাতা থেকেই পড়ে নিয়ে আচমকা জানিয়ে দিয়ে তাক লাগানো। তাক লাগাবার পর ওই পানপাতা প্যালানচি নাড়িয়ে যা লেখে তাতেই আপনারা ভয় ভক্তি বিশ্বাসে গদগদ।

“সে যারা যা হয় হোক, আপনার মতো পাকা জহুরি কিনা ওদের কথা শুনে এমন ভুলটা করলেন?”

‘যার তার তো নয়,” বলেছিলেন মেজকর্তা, “কথা শুনেছি তো খোদ লালা রাজারামের!”

“লালা রাজারামের!” হেসেছিলেন মুনশি মুলুকচাঁদ।

হেসে তিনি কী বলেছিলেন, আর তার জবাবে কী বলেছিলেন মেজকর্তা, কথাটা উঠেছিল কী থেকে, আর কোথায় কেনই বা এমন সব কথা হয়েছিল তা স্বয়ং মেজকর্তার কাছ থেকে তাঁর নিজের জবানিতে শোনাই নিশ্চয় ভাল।

“আশা তো দূরের কথা,” তার খেরো খাতায় লিখেছেন মেজকর্তা, “যা ভাবতে পর্যন্ত পারিনি তাই এবার সত্যি ঘটেছে একেবারে অবাক করে দিয়ে।

“কিন্তু অবাক বা হই কেন? একটু ভেবে দেখলেই তো বুঝতে পারি, যা সোজা আর হিসেবমাফিক তার চেয়ে উল্টোটা দুনিয়ায় বড় কম ঘটে না।

“এই যেমন মাছ ধরার বেলায় হামেশা দেখি। বেশ করে আগে থাকতে চার ফেলে নিখুঁত সাজ-সরঞ্জাম নিয়ে একেবারে সেরা ছিপ-টিপ নিয়ে আর সবচেয়ে সরেস টোপ ফেলে যেখানে বসি, সেখানে এবেলা-ওবেলা ঘণ্টার পর ঘণ্টা ফাতনার ধ্যানই কতবার না সার হয়। আর তাইতেই বদমেজাজ নিয়ে ফিরে যেতে যেতে বেয়াড়া কোনও আঘাটায় নেহাত হেলায়-ফেলায় টোপ-গাঁথা বঁড়শিটা একবার ছুঁড়ে দিয়েছি কি, চোখের পাতা না পড়তে পড়তে চো-চা কীসের টানে জলের তলায় ফাতনা উধাও হওয়ার সঙ্গে সুতো ছাড়ার বেগে হুইলের গোঙানি যেন আর থামতে চায় না।

“ভাগ্য আর-একটু ভাল হলে সেই দফাতেই শেষ পর্যন্ত হয়তো আধমনি একটি মাছের রাজাকে কাটা কলাগাছের ভেলায় চড়ে জল থেকে শেষ পর্যন্ত তুলে আনতে হতে পারে।

“এ যাত্রায় আমার যা হয়েছে তা ঠিক ওই। আমার সেই চিরকেলে নেশার তাগিদে নয়, স্রেফ একটু বিদেশ যোরাফেরা আর সেই সঙ্গে যেটুকু তীর্থধর্ম হয় তা সারবার জন্যে কিছুদিনের মতো বেরিয়ে পড়েছিলাম।।

‘সময়টা মোটে ভাল নয় বলে অনেকে একটু বাধা দিতে চেয়েছিল। কিন্তু আমি তো ডাঙার পথ মাড়াচ্ছি না বললেই হয়। আমার নিজের ফরমাশ দিয়ে বানানো বজরা, মাঝিমাল্লাও সব আমার পুরনো পাকা লোক। যেখানে যাবার, জলে-জলেই যাব তাদের নিয়ে। ছোটখাটো তো নয়, প্রায় অকূল নদী। এপারে কিছু লোক দেখলে ওপারে গিয়ে ভিড়লেই হল। সুতরাং আমার ভাবনাটা কীসের?

“তা সে-রকম ভয়-ভাবনার কিছু হয়নি এ-পর্যন্ত। হেসে-খেলে ভেসে ভেসে অমন দু-দুটো মুল্লুক তো পার হয়ে এলাম, তার মধ্যে কখনও-সখনও রাতবিরেতে গুড়ুম-গাড়ামের মতো যা আওয়াজ শুনেছি তা মেঘের ডাক যে নয়, তা কে বলতে পারে!

“ওসব কিছুর বদলে যা হল তা এই—

“কৃষ্ণপক্ষের নবমী-দশমী। রাত তখন প্রথম। প্রহর পার হয়েছে। মেঘে ঢাকা আকাশ যেমন অন্ধকার তেমনি অন্ধকার নদীর জল। স্রোত আর হাওয়ার সুবিধে নিতে যে-পার ঘেঁষে বজরা যাচ্ছে, সেখানকার সবকিছুও যেন গাঢ় কালির পোঁচ লাগানো।

“এরই মধ্যে হঠাৎ চমকে উঠে বড় মাঝিকে ব্যস্ত হয়ে ডাকলাম, “দেওলাল! দেওলাল! দেখতে পেয়েছ? শুনতে পাচ্ছ কিছু?’

“দেওলাল তখন আমার পাশেই এসে দাঁড়িয়েছে। একটু যেন দ্বিধা করে বললে, ‘হাঁ সরকার।’

“তা হলে চুপ করে দাড়িয়ে আছ কেন?’ একটু ধমকের সুরে বললাম, ‘বজরা রোখো, লাগাও ওই ঘাটে।

“ ‘কিন্তু সরকার,’ দেওলাল আমার ধমক খেয়েও সামান্য একটু আপত্তি করে, ‘দিনকাল বড় খারাপ! একেবারে অজানা ঘাটে এমন করে বজরা ভিড়ননা কি—’।

“তাকে কথাটা শেষ করতে না দিয়েই আবার ধমকে উঠলাম, ‘দিনকাল খারাপ তো কী? অজানা ঘাটে ওই একটা মানুষ আমাদের বজরা-সমেত এতগুলো মানুষকে খেয়ে ফেলবে? মানুষটা আমার নাম ধরে ডাকছে শুনতে পেয়েছ?’

“এমন অসম্ভব জায়গায় ওই নাম ধরে ডাকাটা যত তাজ্জবই করুক তা শোনার পর বজরা না থামিয়ে চলে যাওয়া আমার পক্ষে সম্ভব ছিল না।

“যেখানে মানুষটাকে দেখেছি, বজরা এতক্ষণে স্রোতের টানে তা ছাড়িয়ে অনেকটা পথ এগিয়ে এসেছে। সেখান থেকে বজরা ঘুরিয়ে যথাস্থানে লাগাবার হুকুম দিয়ে দেওলাল আমার কাছে ফিরে আসবার পর বললাম, ‘যাও, আমার কামরা থেকে বন্দুকটা বরং নিয়ে এসো।’

“দেওলাল বন্দুক আনতে গেল না। আনলে বজরা ঘাটে লাগবার পর রীতিমতো লজ্জাতেই পড়তাম। কারণ এমন একটা অসম্ভব জায়গা থেকে এমন অবিশ্বাস্য ভাবে যে আমায় ডেকেছে, সে আর কেউ নয়, লালা রাজারাম। তার সঙ্গে এই পথে দেখা হওয়ার ব্যবস্থা খত লিখে আগে থাকতেই আমাদের ঠিক হয়ে আছে।

“তা থাকলেও লালা রাজারামের এমন জায়গায় এ-সময়ে এসে দাঁড়িয়ে আমার বজরা থামাবার জন্যে ডাক দেওয়াটা অবশ্য একেবারে অদ্ভুত কল্পনাতীত ব্যাপার! সেটা কেমন করে সম্ভব হল?

“বজরা পাড়ে লাগবার পর তা থেকে বেশ কষ্ট করেই সেই আঘাটায় নেমে সেই কথাই রাজারামকে জিজ্ঞাসা করলাম। বললাম, ‘এই এখানে এমন করে দাঁড়িয়ে কেন লালাজি? তোমার তো আমার সঙ্গে কাল সকালে দিলদারনগর ছাড়িয়ে সেই জামানিয়ার ঘাটে দেখা করার কথা!’

“ ‘সেখানে কাল সকালে থাকতে পারব না বলেই তোমায় যাবার পথে ধরবার জন্যে এখানে দাঁড়িয়ে আছি।’ জানাল লালাজি।

“তার এ জবাবে বিস্ময়টা বাড়ল বই কমল না। বেশ একটু হতভম্ব হয়েই তাই বললাম, ‘কী বলছ লালাজি? অন্ধকারে ঠিক ঠাহর করতে পারছি না। কিন্তু জায়গাটা চৌসা বলেই মনে হচ্ছে। এখান থেকে নদী দিয়ে জামানিয়া যেতে পঞ্চাশ মাইলের কম নয়। এই এতখানি রাস্তার মধ্যে ঠিক কোথায় দাঁড়ালে আমার বজরা ডেকে থামাতে পারতে তা তুমি ঠিক করলে কী করে?’

“বুদ্ধ নয় বলেই ঠিক করতে পারলাম।’ জবাব দিয়ে লালাজি বেশ সোজাভাবেই রহস্যটা পরিষ্কার করে দিল। লালাজি এই অঞ্চলের পয়লা নম্বর কারবারি। এখানকার নদীর হাড়হদ্দ তার জানা। তাই এ-পথে পুব থেকে পশ্চিমে যেতে ছোট বড় সব নৌকোকে স্রোতের প্যাচে এই জায়গাটিতে নদীর দক্ষিণ পাড় ঘেঁষে যেতে হবে জেনেই লালাজি এইখানে দাঁড়িয়ে ছিল আমার অপেক্ষায়।

“লালাজির এই ব্যাখ্যার পরও একটা-দুটো প্রশ্ন মনে জেগেছিল। কিন্তু তা আর না-তুলে বললাম, ‘যাক, দেখা যখন হয়ে গেছে, তখন বজরায় ওঠো এসে। যেখানে যেতে চাও যেতে যেতে তোমার সব ব্যাপারটা শুনি।’

“কিন্তু বজরায় উঠতে রাজি হল না লালাজি। বললে, ‘না, আমি বজরায় উঠব না। তুমি বজরা এখানে মাঝিদের জিম্মায় বেঁধে রেখে আমার সঙ্গে এসো।’

“ ‘তোমার সঙ্গে যাব!’ এবার সত্যিই একটু অস্বস্তির সঙ্গে বললাম, ‘এখানে এই আঘাটায় নেমে কোথায় যাব তোমার সঙ্গে, আর যাবই বা কেন?’

“ ‘যেতে যেতেই সব বলছি। এসো।’ বলে লালাজি অন্ধকারেই আঘাটায় পাড় বেয়ে ওপরে উঠতে লাগল।

“লালাজির আবদারটা অত্যন্ত বেয়াড়া হলেও অগ্রাহ্য করতে পারলাম না। লালা রাজারাম এদিকের এই সমস্ত তল্লাটের মস্ত বড় নামী লোক। শুধু অগাধ ধনী শেঠই নয়, মস্ত বড় দাতা। সারা দেশময় সব বড় বড় শহর আর তীর্থস্থানে কত ধরমশালা যে সে বসিয়েছে তার ঠিক নেই। বাংলাদেশে ভাগীরথীর ধারের সব তীর্থস্থানে এমনি কিছু ধরমশালা বসাবার ব্যবস্থা করবার সময় তার সঙ্গে আমার আলাপটা দোস্তিতে দাঁড়িয়ে যায়। এরকম একটা সাচ্চা মানুষ আমি খুব কম দেখেছি বলে সাক্ষাৎ দেখাশোনা না হলেও চিঠিপত্রে সে দোস্তিটা আমি ফিকে হয়ে যেতে দিইনি। যত বেয়াড়া আজগুবি মনে হোক, এ-রাত্রে তার ফরমাশ শুনে তার সঙ্গে তাই না-গিয়ে পারলাম না।

“সঙ্গে যেতে যেতে তার কাছে যা শুনলাম তা খুব দুঃখের হলেও একেবারে অভাবিত কিছু নয়। এ অঞ্চলে এখন দারুণ গণ্ডগোল। কুনওয়ারা সিং আরার কাছে জগদীশপুরে কোম্পানির গোরা পল্টনের কাছে হেরে গেছে। তার সঙ্গে যোগ ছিল বলে কোম্পানির ফৌজ রাজারামের জামানিয়ার কুঠির ওপর চড়াও হয়ে সব লুটপাট করে নিয়ে গেছে। সেখানে আর তার থাকবার উপায় নেই বলেই লালা রাজারাম আমার জন্যে এখানে এসে দাঁড়িয়ে আছে।

“ ‘কিন্তু কী দরকার ছিল অত বড় বিপদের পর তোমার এত কষ্ট করে আমার জন্যে এখানে এসে দাঁড়াবার? আমি সত্যি আশ্চর্য হয়ে বললাম, ‘আমার তো কোনও সত্যিকার দরকার নেই। এই পথে যাচ্ছিলাম বলে তোমার সঙ্গে দেখা করতে চেয়েছিলাম।’

“‘বাঃ! লালাজি আমার কথায় যেন দুঃখ পেয়ে বললে, ‘আমি কথা দিয়েছিলাম যে, তোমার সঙ্গে দেখা করব? আমার কথার কোনও দাম নেই?’

“লালাজির নরম জায়গাটায় ঘা লাগাবার ভয়ে কথাটা ওইখানেই চাপা দিয়ে এতক্ষণের সত্যিকার যা নিয়ে উৎকণ্ঠা সেই প্রশ্নটাই করলাম। ‘কিন্তু আমরা যাচ্ছি কোথায়?’

“শুধু আঘাটা দিয়ে উঠে নয়, অন্ধকারে আদাড়-পাদাড় বন-জঙ্গল আর ছড়ানো ইট-পাথরের পোড়ড়া জমির ভেতর দিয়ে হোঁচট খেতে খেতে যেভাবে এতক্ষণ এসেছি, তাতে এই প্রশ্নটাই অনেক আগে করার কথা। রাজারামের কথায় বাধা দিতে চাইনি বলেই এতক্ষণ চুপ করে ছিলাম।

“প্রশ্নটা শুনে লালাজি মনে হল যেন একটু ঠাট্টার সুরে আমার কথাটাই আবার আউড়ে বললে, ‘কোথায় যাচ্ছি? এখুনি দেখতে পাবে।’

“তা সত্যিই পেলাম। অন্ধকারের মধ্যে হঠাৎ যেন সামনে একটা কালো পাহাড় খাড়া হয়ে উঠেছে মনে হল।

“পাহাড় নয়, বিরাট একটা সাবেকি মঞ্জিল। এখন অবশ্য প্রায় ধ্বংসস্তুপ হতে চলেছে।

“তারই ভেতর এ-ঘর ওঘর, এ-গলি ও-গলি দিয়ে এ কোথায় নিয়ে যাচ্ছে লালাজি।

“লালাজি অবশ্য যেতে যেতেই সে কথা আমায় জানিয়েছে। কোম্পানির সে এখন বিষ-নজরে পড়েছে। কুনওয়ারা সিংয়ের হারের পর কোম্পানির ফৌজ আর চরেরা সিংজির সঙ্গে বিন্দুমাত্র সংস্রব যাদের ছিল, নির্মম হয়ে তাদের খুঁজে বেড়াচ্ছে। লালা রাজারাম তাদের কাছে পয়লা নম্বর দুশমন। লালাজিকে তাই এখন পালিয়ে বেড়াতে হচ্ছে। কোম্পানির হাতে ধরা পড়লেও সোনাদানা হীরা-জহরত নিয়ে তার বিপুল সম্পত্তি যাতে তাদের হাতে না পড়ে তাই লালাজি অনেক খুঁজে-খুঁজে এই পুরনো মঞ্জিলের ধ্বংসস্তুপটা বার করে তার একটা গোপন কামরায় সেগুলো লুকিয়ে রাখবার ব্যবস্থা করেছে। নিজের ভাগ্যদোষে ধরা পড়লে বা মারা গেলেও এই বিপুল ঐশ্বর্য যাতে বেপাত্তা না হয়ে গিয়ে তার বিশ্বাসী ভাল একজনের কাজে লাগে তাই সে আমাকে সে গুপ্ত কামরাটা দেখিয়ে রাখবার জন্যে এনেছে।

“তা এনেছে, ভালই করেছে। কিন্তু সে কামরা আমায় দেখাবে কখন? ঘরের পর ঘর, গলির পর গলি, সিঁড়ি দিয়ে ওঠা আর নামা, এই করতে করতে সব জায়গাটা আমার কাছে গোলকধাঁধার চেয়েও জটিল মনে হচ্ছে যে! রাজারাম নিজে সে কামরা আবার চিনতে পারবে তো?

“সে-প্রশ্নের জবাব যা পেলাম তা কল্পনাতীত। একটা বেশ লম্বা আবছা অন্ধকার ঘুলঘুলি দিয়ে আমায় নিয়ে যেতে যেতে লালাজি হঠাৎ আমার দিকে ফিরে দাঁড়িয়ে কীরকম বিশ্রী অদ্ভুতভাবে হেসে বললে, ‘এইখানটায়! এইখানটায় আমি নিজেই তারপর হারিয়ে গেছি!

“এই কথা ক’টা উচ্চারণের পরই সামনে থেকে সে এক নিমেষে একেবারে নিশ্চিহ্ন হয়ে গেল।

“‘লালাজি! লালাজি!’ আমি চিৎকার করে উঠলাম।

“তার জবাবে প্রথমে একটা বিকট হাসি সমস্ত বাড়িটার ভেতর দিয়ে যেন ঝোড়ো হাওয়ার মতো বয়ে গেল। তারপরই লালাজির বিদ্রুপে বাঁকা গলা, ‘খোঁজো, খোঁজো বাবুজি। সোনা চাঁদি, হীরা জহরতের বহুত লালচ তোমার দিলের মধ্যে কেমন? খোঁজো, খোঁজো তা হলে জান দিয়ে। আর কিছু না পারো, সেই লুকনো কামরায় হীরা জহরতের ওপর তোমার হাড্ডিগুলো হয়তো সাজানো থাকতে পারবে।’

“ ‘লালাজি! লালাজি!’ আমি প্রায় কঁকিয়ে চিৎকার করে বললাম, ‘এসব তুমি কী বলছ? তুমি এপারের বদলে ওপারেই যদি গিয়ে থাকে, তা হলেও আমার সঙ্গে বেইমানি কি তোমার সাজে? তোমার লূকনো দৌলতখানা আমি দেখতে চাই না, তুমি শুধু আমায় এ-গোলকধাঁধা থেকে বার হবার হদিশ বাতলে দাও। বাতলে দাও লালাজি।’

“উত্তরে আবার সেই নিষ্ঠুর হাসি।

“পাগলের মতো এ-ঘর থেকে ও-ঘর, এ-গলি থেকে অন্য গলি তারপর ছুটে বেড়াতে লাগলাম। দেয়ালে চৌকাঠে ঠোকা লেগে লেগে হাত-পা-মাথা ক্ষতবিক্ষত হয়ে গেল, তবু বার হবার রাস্তা পেলাম না।

“সত্যিই শেষ পর্যন্ত তা পাব না নাকি? এই অজানা ধ্বংসস্তৃপের মধ্যে আমার কঙ্কাল চিরকালের মতো লুপ্ত হয়ে থাকবে নাকি?

“অস্থির উৎকণ্ঠায় আর-একবার ছুটে বার হবার চেষ্টা করতেই আলোটা দেখতে পেলাম।

“আলো! তার মানে তো নিশ্চয় মুক্তির উপায়!

“সেই আলোর রেখার দিকে পড়ি কি মরি করে ছুটলাম। আলো পাছে আলেয়া হয়ে যায়, এই ভয়।

“তা হল না। একটা বাঁক ঘুরতেই আলোটা দেখতে পেলাম। বেশ লম্বা-চওড়া একটা ঘর। ঘরের মধ্যে এক কোণের দিকে দড়িতে বোনা দুটি ছোট চৌকি। তার একটিতে বসে এক প্রৌঢ় সরু লম্বা একটা খাতার পাতা ওল্টাচ্ছেন। তাঁর দড়িতে বোনা চৌকির পাশেই বেশ উঁচু মাটির পিলসুজের ওপর একটা প্রায় গোলাকার প্রদীপের মোটা মোটা ক’টা সলতে রেড়ির তেলের জোরেই বোধহয় জ্বলছে।

“ঘরটার ভেতর ঢুকে সেখানকার সরঞ্জাম আর অচেনা প্রৌঢ়টিকে দেখে একটু থমকে দাঁড়িয়ে পড়েছিলাম।

“প্রৌঢ় কিন্তু বিন্দুমাত্র না চমকে, চশমাটা নাকের ওপর থেকে নামাবার সঙ্গে হাতের লম্বা খাতাটা মুড়ে আমাকেই রীতিমতো অবাক করে দিয়ে বললেন, ‘আসুন, আসুন, বাবুজি। আপনার জন্যেই অপেক্ষা করে আছি। আমার নাম হল মুনশি মুলুকচাঁদ।’

“আপনার নাম মুনশি মুলুকচাঁদ! আর আপনি এই গোলকধাঁধা-মঞ্জিলে আমার জন্যই অপেক্ষা করছিলেন?

‘কথাগুলো আমার গলা দিয়ে বার হয়নি। আমার চোখ-মুখের চেহারাতেই প্রকাশ পেল।

“মুনশি মুলুকচাঁদ তা ঠিকমতো বুঝে পাশের অন্য দড়ির চৌকিটা আমার দিকে ঠেলে দিয়ে বললেন, ‘বসুন বাবুজি, ঠান্ডা হয়ে বসুন। আজ আপনার বহুত পরেশানি হয়েছে ঝুটমুট।’

“ঝুটমুট! এবার রাগের জ্বালায় আমার গলায় আবার কথা ফুটল, ‘শুধু ঝুটমুট বললে কিছুই বলা হয় না। মুনশি মুলুকচাঁদজি। কাউকে নিয়ে এরকম বিশ্রী তামাশা শয়তানি ছাড়া আর কিছু নয়, আর সে শয়তানি যে করেছে তার ঠিকানা এখন এপারের, না ওপারের?’

“আমার এই কথা শুনে মুনশিজি বলেছিলেন, ‘যাদের পেছনে ছুটে ছুটে মাথার অর্ধেক চুল ঝরিয়ে ফেললেন, এত দিনেও তাদের একটু চিনলেন না?’”

মুনশিজি আর মেজকর্তার মধ্যে তারপর যা কথা হয়েছিল, এই বিবরণের শুরুতেই তা কিছু দূর পর্যন্ত দেওয়া আছে। মেজকর্তার নিজের জবানি গোড়া থেকে ধরবার জন্যে যেখানে তা কাটা হয়েছিল, সেখান থেকে শেষ পর্যন্ত মেজকর্তার নিজের কথাতেই আবার বোনা যেতে পারে। মেজকর্তা কথায় কথায় লালা রাজারামের নামটা করায় ‘লালা রাজারামের’ বলে হেসেছিলেন মুলুকাচাঁদ।

মেজকর্তা তার খেরোখাতায় তারপর লিখেছেন, “মুনশিজির হাসির ধরনে একটু গরম হয়েই বললাম ‘হাসছেন কী? লালা রাজারাম কে তা আপনি জানেন?’

“‘তা একটু জানি বইকী!’ একটু যেন চাপা বিদ্রুপের সঙ্গে বললেন মুনশিজি।

“তাতেই আরও জ্বলে উঠে বললাম, ‘জানেন, লালা রাজারামের কথার কী দাম! লোকে স্বয়ং যুধিষ্ঠিরের চেয়ে তাঁর কথায় বেশি বিশ্বাস করে।’

“ ‘করে নয়, করত।’ বললেন মুনশি মুলুকচাঁদ একটু মুচকি হেসে, ‘কিন্তু আগেই তো আপনাকে বলেছি যে, এপারের সঙ্গে ওপারের কোনও মিল নেই। এপারে যে যোলো আনা সাচ্চা, ওপারে হামেশা সে আঠারো আনা ঝুটা হয়ে যায় স্রেফ মজা করবার জন্যেও।’

“ ‘তা বলে লালা রাজারামও তাই হবে!’ অবিশ্বাসের সঙ্গে বললাম, ‘এই দু’দিন আগে দেশের জন্যে যিনি জান দিয়েছেন তাঁর হঠাৎ এমন প্রবৃত্তি!’

“ যদি বলি ওই জান দেওয়াটাও ঝুটা বাহাদুরি!’ আগের মতোই মুখ টিপে হেসে বললেন মুনশি মুলুকচাঁদ । ‘লালাজি কুনওয়ারা সিংকে ছেড়ে কোম্পানিরই শরণ নিয়েছিলেন। তাঁর জান নিয়েছে কোম্পানির ফৌজ নয়, তাঁর আগের দলেরই তোক বিশ্বাসঘাতকতার জন্যে।’

‘‘ ‘কখ্‌খনো না। হতে পারে না!’ আমি প্রায় মারমুখো হয়ে বললাম, ‘কী জানেন আপনি লালা রাজারামের বিষয়ে? কে আপনি?’

‘‘ ‘আমি লালা রাজারামেরই মুনশি। তাই সব জানি।’ গম্ভীর হয়ে বললেন মুনশিজি।

‘‘মাথাটা প্রথমে গুলিয়ে গেলেও এতক্ষণে নিজেকে অনেকখানি সামলে নিয়েছি। তবু মুনশিজির মুখের দিকে না চেয়ে নীচের মেঝেতে প্রদীপের আলোর ছায়াগুলোর দিকে তাকিয়ে ধীরে ধীরে বললাম, ‘আপনি লালা রাজারামের মুনশি ছিলেন, তাই সব জানেন! কেমন মুনশিজি? আপনি লালাজিকে নিজের দলের সঙ্গে বেইমানি করবার জন্যে তাদের হাতে মরতে দেখেছেন, তারপর ওপারে গেলে সাচ্চারাও সব ঝুটা হয়ে যায় জেনে এখানে আমার মতো নিরীহ মানুষ যাতে লালাজির হাতে বেশি নাকাল না হয়, তাই দেখবার জন্যে এখানে পাহারাদার হয়ে বসে আছেন, এই তো আসল ব্যাপার! না মুনশিজি?’

“মুনশিজি এবার খুশি হয়ে কী বলতে যাচ্ছিলেন। তাঁকে বাধা দিয়ে বলে গেলাম, ‘আপনাকে কিছু আর বলতে হবে না মুনশিজি। আপনি যা করছেন তা অতি মহৎ কাজ। কিন্তু এপারের কারুর পক্ষে ওপারের কারুর ওপর পাহারাদারি করায় বেশ একটু ঝামেলা নেই কি?’

“ ‘তা আছে।’ মুনশিজি স্বীকার না করে পারলেন না, ‘তবে, মানে…’

“মুনশিজিকে আবার থামিয়ে দিয়ে বললাম, ‘তবে আপনার নিঃস্বার্থ গরজটা বড় বেশি। লালা রাজারামের লুকনো দৌলতখানা যাতে যার-তার হাতে না পড়ে, তার জন্যে সবকিছু সহ্য করতে আপনি প্রস্তুত।’

“ ‘ঠিক! ঠিক ধরেছেন!’ উৎফুল্ল হয়ে বললেন মুনশিজি।

“ ‘কিন্তু তার সঙ্গে আরও যা-যা ধরেছি, সেটাও তা হলে শুনুন।’ এবারে সোজা মুনশিজির মুখের ওপর চোখ রেখে বললাম, ‘আপনি নিজে আর এপারের কেউ নন। আমি ঠিকই বুঝতে পারছি, আপনি শুধু লালা রাজারামের মুনশি ছিলেন না, কোম্পানির চরও ছিলেন সেইসঙ্গে। আপনার কাছে গোপন খবর পেয়ে কোম্পানি রাজারামজিকে কুনওয়ারা সিংয়ের দলের বলে জেনে তাঁর আস্তানায় চড়াও হয়ে তাঁকে হত্যা করে। কিন্তু তার আগে নিজের ধনদৌলত লুকোবার ব্যবস্থা করে আপনার বিশ্বাসঘাতকতার শাস্তি দিতে লালাজি ভোলেননি। ওপারে যাবার পর আপনার সবচেয়ে বড় দুঃখ এই যে, ওপারে গেলেই সবজান্তা হওয়া যায় না। তাই রাজারামজির লুকনো দৌলতখানার হদিশ আপনি পাচ্ছেন না। তা পাবার জন্যেই এখানে এসে এমন পাহারা দিয়ে বসে আছেন। কিন্তু আপনি ডালে-ডালে বলেই রাজারামজিকে পাতায়-পাতায় যেতে হয়েছে। এতক্ষণে বুঝেছি, আপনাকে হদিশ না-দেবার জন্যে আমার মতো দোস্তের সঙ্গেও বাধ্য হয়ে তাঁকে এমন বিশ্রী চালাকি করতে হয়েছে। তবে যা তিনি করেছেন, তা একেবারে ঝুটমুট নয়। ওই বেয়াড়া রসিকতার ভেতর দিয়েই আমায় আসল ব্যাপারটা বুঝিয়ে তিনি আমাকে দিয়ে তাঁর লুকনো দৌলত উপযুক্ত হাতে পৌঁছে দেবার ব্যবস্থা করতে চেয়েছেন। আমি সেই চেষ্টাই এবার করব। দেশের জন্যে যিনি প্রাণ দিয়েছেন, তাঁর দৌলত দেশের কাজেই যাবে। সুতরাং বুঝতেই পারছেন, ওপারের মিথ্যে ছায়াবাজি দিয়ে লালা রাজারামের লুকনো দৌলতখানা আপনার বংশের কারুর হাতে তুলে দেওয়ার আশা আপনার আর নেই।’

“মুনশি মুলুকচাঁদের ফ্যাকাশে মুখটা তখন প্রায় ঝাপসা হয়ে এসেছে। সেদিকে চেয়ে বললাম, ‘আপনি যে এপারের নন, সেটা প্রথম কী করে বুঝলাম, তাই ভাবছেন নিশ্চয়। একটা কথা তা হলে আপনাকে বলে যাই। ওপারের হয়ে এপারের সাজতে হলে কায়ার চেয়ে ছায়াটার দিকেই বেশি নজর রাখতে হয়। আপনি এমনিতে আজকের আসরটা ভালই সাজিয়েছিলেন। কিন্তু ধরিয়ে দিয়েছে আপনার ছায়াটা। প্রদীপের আলোয় আপনার ছায়াটা ঠিকমতো পড়তে না-দেখেই আসল ফাঁকিটা ধরে ফেলে আর-সব ব্যাপার আমি বুঝে নিয়েছি। ঠিক যে বুঝেছি, তা তো আপনার ফ্যাকাশে হয়ে মিলিয়ে যাওয়া থেকেই বুঝতে পারছি। আচ্ছা, নমস্কারটা তা হলে নিয়ে যান।’ ”

মেজকর্তার লেখা এখানেই শেষ। যা তিনি লিখে গেছেন, তা সত্য মিথ্যা যাই হোক, তাঁর নিজের হদিশ তিনি এবারে একটু দিয়ে ফেলেননি কি?

কুনওয়ারা সিংয়ের তিনি নাম করেছেন। কুনওয়ারা সিং তো সিপাহি বিদ্রোহের সময় বিহারের আরা জেলার কাছে তাঁর জগদীশপুরের রাজ্য থেকে কোম্পানির বিরুদ্ধে লড়াইয়ে নেমেছিলেন।

মেজকর্তা কি তা হলে সেই সিপাহি বিদ্রোহের সময়কার মানুষ? তাঁর খেরো-খাতা আর-একটু ভাল করে ঘেঁটে দেখতে হবে।

৬ সেপ্টেম্বর ১৯৭৮

heading1 = রুকু আর সুকু – সঞ্জীব চট্টোপাধ্যায়

রুকু আর সুকু – সঞ্জীব চট্টোপাধ্যায়

দু’ভাইয়ের খেলার মাঠের ঝগড়াটা শেষ পর্যন্ত বাড়ি অবধি এসে পৌঁছল। বড় রুকু গেট পেরিয়ে আগে-আগে ল্যাংচাতে-ল্যাংচাতে ঢুকছে। পেছনে আসছে ছোট সুকু, বুক ফুলিয়ে। তার মুখে কোনও ভয় বা অপরাধের চিহ্নই নেই। সে বরং ঢোকার মুখে গেটের পাশের খাড়া ইউক্যালিপটাস গাছের তলা থেকে গোটাকতক ঝরাপাতা তুলে নিয়ে, হাতে রগড়ে নিজের নাকের কাছে ধরে চেঁচিয়ে-চেঁচিয়ে বলল, “আঃ, কী সুন্দর গন্ধ! যাদের বারো মাসই সর্দি তাদের এই পাতা রোজ শোঁকা উচিত।”

কথাটা সে তার দাদাকে উদ্দেশ করেই বলল আর-একটু খেপাবার জন্যে। অন্য দিন হলে রুকু নিশ্চয় এর কোনও জবাব দিত। আজ কিছু বলল না। সে বেচারা ভাল করে হাঁটতেই পারছে না। সুন্দর একটা একতলা বাংলো বাড়ির দিকে তারা এগিয়ে চলেছে। দু’পাশে কেয়ারিকরা গোলাপের বাগান। বারান্দায় একটা বেতের চেয়ারে বসে বসে মা মোজা বুনছেন একমনে। শীত এল বলে। ডাল্টনগঞ্জে শীতটা বেশ জমিয়ে পড়ে। এ বছর তিন জোড়া মোজাই তাঁকে বুনতে হবে। দু’ছেলের আর স্বামীর। রুকু আর সুকুর বাবা স্থানীয় মিশনারি হাসপাতালের নামকরা সার্জেন। স্থানীয় লোকেরা বলে, ডাক্তারবাবু মানুষ কেটে জোড়া লাগাতে পারেন। এমন হাত।

মার চোখে সোনালি ফ্রেমের চশমা। সব সময় পরতে হয় না। এই বোনাটোনার সময়েই নাকে ওঠে। তখন যেন আরও সুন্দর দেখায়। সোনার মতো গায়ের রঙের সঙ্গে চশমার রং মিলে যায়। শুধু কাচ দুটো খাড়া টিকলো নাকের পাশে জ্বলজ্বল করতে থাকে। মানুষটি যেমন ভাল তেমনি কড়া। যোধপুরের মেয়ে। চেহারাটা অনেকটা রাজপুত মেয়েদের মতো।

রুকুকে ল্যাংচাতে দেখে রাজ্যেশ্বরী জিজ্ঞেস করলেন, “কী হয়েছে রে তোর?”

রুকুটা ভীষণ ভালমানুষ। কী হয়েছে ঠিক ঠিক বলতে গেলে—সুকুর নামে বলতে হয়। রুকু তাই কোনও কথা না বলে সিড়ি ভেঙে বারান্দায় উঠে এল। পেছনেই সুকু। উত্তরটা সেই দিল—আমি ওকে ল্যাং মেরে ফেলে দিয়েছি মা। এই হল সুকুর স্বভাব। তার কাছে কোনও লুকোচুরি নেই। যা করে তা বলে। এই তো সেদিন হাতের আঙুলে গোলমতো মোটা একটা লাঠি খাড়া করে শোবার ঘরে ব্যালেনসিং অভ্যাস করছিল। লাঠিটা হঠাৎ বেকায়দা হয়ে সোজা গিয়ে পড়ল দেরাজ-আয়নাটার ওপর সপাটে। ভেঙে চুরমার। রুকুও সে-ঘরে ছিল। বহুবার ভাইকে বারণ করেছে—‘‘ওরে সুকু, ওরকম করিসনি। একটু আগে আর একটু হলেই আমার মাথাটা ফাটত।” সুকু শশানেনি, বলেছিল, “বিছানায় শুয়ে-শুয়ে সারাদিন বই পড়লেও ওরকম বিপদ একটু-আধটু হতেই পারে।” রুকু আর কিছু বলেনি। মাথায় আইসব্যাগের মতো একটা বালিশ চাপিয়ে সুকুর লাঠির হাত থেকে মাথা বাঁচাবার চেষ্টা করেছিল!

কাচ ভাঙার ঝনঝন আওয়াজে মা যখন দৌড়ে এলেন, সুকু বললে, “সরি মা! অন্যায় হয়ে গেছে। লাঠিটা যে ওর ওপর পড়বে আমি বুঝতে পারিনি। বাড়িতে ছোট ছেলেমেয়ে থাকলে ওরকম একটু হবেই।” রাজ্যেশ্বরী এমন ছেলেকে কী আর বলবেন। বাবা শুনে বলেছিলেন, “হ্যা, বাপকা বেটা…আমিও ছেলেবেলায় ওর মতোই ছিলাম, সাহসী, বেপরোয়া, সত্যবাদী। এই তো চাই।”

সেই দিনই ফকরু মিঞা বিকেলের দিকে এসে দেরাজের আয়নাটা নতুন করে লাগিয়ে দিয়ে গেল।

রাজ্যেশ্বরী বোনাটা কোলের ওপর ফেলে দিয়ে বললেন, “তুই দাদাকে ল্যাং মারলি কেন? এখন পা মচকে এই যে বিছানায় পড়ে থাকবে কে দেখবে?”

সুকু ভালমানুষের মতো মুখ করে বললে, “আমার অভ্যাস, মা। কী করব বলো?”

“ল্যাং মারাটা তোর অভ্যাস? বলিস কী রে? তুই খেলতে গেছিস না ল্যাং মারতে গেছিস।”

“তুমি জানো না মা, আমাদের গেম ইনস্ট্রাক্টর মিস্টার বেঞ্জামিন বলেছেন, ভাল ফুটবলার হতে হলে ভাল ল্যাং মারা শিখতে হবে। টুক করে এমন কায়দায় পা-টা চালাবে যেন সার্জেনের ছুরি। রেফারি ধরতে পারবে না, এমনকী যাকে মারলে সেও বুঝতে পারবে না। বল-ফল ছেড়ে চিতপাত হয়ে পড়ল, তুমি মেরে-মেরে বেরিয়ে গেলে। সেই কায়দাটাই মা দাদাকে দেখিয়েছি।”

রুকু আর চুপ করে থাকতে পারল না। আর-একটা খালি বেতের চেয়ারে বসে ডান পা-টা সামনে বাড়িয়ে দিয়ে বলল, “তুই একটা কাওয়ার্ড। ব্যাকে খেলার তোর কোনও যোগ্যতাই নেই, তুই যেই দেখলি আমি কাটিয়ে গোললাইনে ঢুকে পড়েছি, সিয়োর গোল, পেছন থেকে সট করে ল্যাং মেরে দিলি। একে খেলা বলে না সুকু, একে বলে গুন্ডামি।”

“কী বললি? কাওয়ার্ড? সুকু কাওয়ার্ড! তুই খেলার খও জানিস না। থলথলে ভুড়ি নিয়ে হোঁতকা হোঁদলকুতকুতের মতো ওই স্পিডে দৌড়লে ল্যাং মারতেই ইচ্ছে করে। আমি কাওয়ার্ড নই, ক্র্যাফটি।”

রাজ্যেশ্বরী উঠে দাঁড়ালেন। রুকুর দিকে এগিয়ে যেতে যেতে বললেন, “বাঃ সুকু। তোমার ল্যাঙ্গোয়েজের খুব উন্নতি হয়েছে দেখছি। দাদাকে হোঁতকা বলছ, হোঁদলকুতকুত বলছ।”

রাজ্যেশ্বরী রুকুর পায়ের কাছে উবু হয়ে বসলেন।

সুকু বললে, “এসব কথা তুমি সেদিন আমাকে যে বাংলা বইটা উপহার দিলে সেই বইটা থেকে শিখেছি। বইটার পাতায়-পাতায় যেসব ছবি আছে তার মধ্যে দাদার ছবিও আছে। সেখানে এই গল্পটাও আছে মা—হোঁদলকুতকুতের বাবার আলকাতরার ব্যবসা ছিল। হোঁদল ঘামত আর তার বাবা টিনে ধরে ধরে বিক্রি করত।”

“বইটা তোমাকে দিয়ে খুব ভুল করেছি বাবা। ভেবেছিলুম বাংলা শিখবে, এখন দেখছি কতকগুলো বাজে অ্যাডজেকটিভ শিখে বসে আছ।”

বাইরে গাড়ি দাঁড়াবার শব্দ হল। বাবা ফিরলেন হাসপাতাল থেকে। সামনে আসছে ডাক্তারি ব্যাগ হাতে সুখন। পেছন পেছন আসছেন ডাক্তার মুখার্জি। লম্বা চওড়া সুপুরুষ মানুষ। মুখে সবসময় একটা হাসি লেগে আছে। বারান্দার কাছে এসে হাসতে হাসতে জিজ্ঞেস করলেন, “বাড়ির খবর? আরে বড়টা দেখছি মানুষ হয়েছে। চেয়ারে বসতে শিখেছে?”

রুকু বললে, “গুড ইভনিং ফাদার!”

“গুড ইভনিং বয়। কী হয়েছে তোমার পায়ে?”

উত্তর দিলেন রাজ্যেশ্বরী, “সুকুর গুন্ডামির ভিকটিম। গোলের মুখে সুকু পেছন থেকে ল্যাং মেরে দিয়েছে।”

“ফাউল হয়নি?”

এবার উত্তর দিল রুকু, ‘কী করে ফাউল হবে বাবা! ও তো বলেইছে, বাবা যেভাবে হাতে ছুরি চালায়, ও সেইভাবে পায়ে ল্যাং চালায়।”

ডাক্তার মুখার্জি হো হো করে হেসে উঠলেন, “বেড়ে বলেছে তো। তা তুই কীভাবে পড়লি।”

“হাত পা দুমড়ে মুচড়ে ধপাস করে পড়ে গেলুম। আর ও বলটা ক্লিয়ার করে দিল।”

“দেখি সরো, ও তুমি বুঝতে পারবে না, আমার কাজ আমাকে করতে দাও।”

ডাক্তার মুখার্জি ছেলের মাকে সরিয়ে নিজেই উবু হয়ে বসলেন, “বেশ ফুলে উঠেছে রে। না, ভাঙেনি, মচকে গিয়েছে। ক’দিন একটু ভোগাবে। ও খেলতে গেলে একটু-আধটু হবেই, চিয়ার আপ মাই বয়। একটু গুলার্ড লোশন লাগাতে হবে।”

রাজ্যেশ্বরী দেবী বললেন, “কাল থেকে তোমাদের দু’জনের ফুটবল খেলা চিরদিনের জন্যে বন্ধ।”

“ও, নোনো,” ডাক্তার প্রতিবাদ করে উঠলেন, “ও ব্যবস্থা ঠিক হল না, এক্সকিউজ মি, খেলবে, রোজ খেলবে, তবে আলাদা টিমে নয়, একই টিমে, তা হলে আর ল্যাং মারতে পারবে না।”

‘সুকুকে তুমি চেনো না, তা হলেও ঠিক ল্যাং মেরে দেবে। ও কী বলেছে জানো, কাউকে ছুটতে দেখলেই ওর নাকি ভীষণ ল্যাং মারতে ইচ্ছে করে। উনি নাকি ল্যাং স্পেশালিস্ট। হ্যা, তোমাকে কী বলছে জানো, হোঁদলকুতকুতের বাবা।”

সুকু তিরবেগে ঘর থেকে বেরিয়ে এল, “না বাবা, আমি তোমাকে বলিনি, আমি দাদাকে কেবল হোঁদলকুতকুত বলেছি।”

“তা হলে দাদার বাবা কী হল?” রাজ্যেশ্বরী প্রশ্নটা রেখে ঘরে ঢুকে গেলেন।

সুকু আধহাত জিভ কেটে মাথায় দু’ হাত চেপে ধরে বললে, “আমি ভেবে বলিনি বাবা।” তারপর দৌড়ে গিয়ে দু’ হাতে বাবার কোমর জড়িয়ে ধরে বললে, “বাবা, আমায় ক্ষমা করো।”

ডাক্তার মুখার্জি হাত দিয়ে ছেলের মাথার নরম চুল এলোমেলো করতে-করতে বললেন, “পাগল ছেলে, একটা কথা জেনে রাখো, একজনের আনন্দ কখনও যেন আর-একজনের দুঃখের কারণ না হয়। খেলা মানে মারামারি নয়। দ্যাখো তো, দাদা এখন ক’দিন ভাল করে আর হাঁটতে পারবে না।”

সুকুর মুখটা হঠাৎ করুণ হয়ে গেল। দাদার সামনে গিয়ে বললে, “তুই ওভাবে পড়ে যাবি, আমি বুঝতে পারিনি রে দাদা। নে, আমার কাঁধে ভর দিয়ে ভেতরে চল।”

রুকুর একটা হাত সুকুর কাঁধে, সুকুর একটা হাত রুকুর কোমরে। দুই ভাই ধীরে ধীরে ঘরে ঢুকছে। ডাক্তার মনে মনে বললেন, ঈশ্বর আমি কত ভাগ্যবান!

পড়াশোনার পর রাতের খাওয়া-দাওয়া। খাবার ঘরে লম্বা টেবিলে ধবধবে সাদা টেবিলক্লথ, ঝকঝকে সাদা চিনেমাটির প্লেট, কাঁটা চামচ। বাবুর্চি নিজামত একে-একে গরম-গরম সব খাবার এনে সাজিয়ে রাখছে। ডাক্তার মুখার্জির মুখে তখনও পাইপ। অল্প অল্প ধোঁয়া ছাড়ছেন। অন্য দিন রুকু আর সুকুর সারাক্ষণ বকবকানি চলে। আজ দু’জনেই চুপ। চুপ রুকুই। সুকু সন্ধে থেকে দাদার সঙ্গে অনেকবার কথা বলার চেষ্টা করেছে। রুকু তেমন সাড়াশব্দ করেনি। হুঁ হাঁ করে ছেড়ে দিচ্ছে। সুকু নিজের থেকেই গুলার্ড লোশন দিয়ে দাদার পায়ের পটি দু’বার ভিজিয়ে দিয়েছে। তাও রুকু ভীষণ গম্ভীর।

সুকু তো বেশিক্ষণ চুপ করে থাকতে পারে না। সে বাবার সঙ্গেই নানা রকম কথা শুরু করেছে। যতক্ষণ খাওয়া চলল ততক্ষণই সুকু কাঠবেড়ালি সম্পর্কে হাজার রকম প্রশ্নে বাবার প্রাণ বের করে দিল। কাঠবেড়ালিকে ওরকম দেখতে কেন? ডিম হয় না বাচ্চা হয়? অত চটপটে কেন? পিড়িক পিড়িক করে ডাকবার সময় ন্যাজটা ওঠানামা করে কেন? কোথায় বাসা করে? বাসাটা দেখতে কেমন?

রাজ্যেশ্বরী চামচে দিয়ে পুডিং কাটতে কাটতে বললেন, “আজ মাথায় কাঠবেড়ালি ঢুকেছে। কাল ঢুকেছিল টিয়া, সেটা উড়ে গেছে।”

খাবার টেবিল থেকে কাঠবেড়ালি বসার ঘর পর্যন্ত এলেও সেতার আর গানে চাপা পড়ে গেল। শুতে যাবার আগে এ বাড়ির এইটাই নিয়ম। রেকর্ড প্লেয়ারে ঘণ্টাখানেক বাছা-বাছা রেকর্ড চলবে। কোনও দিন গান, কোনও দিন যন্ত্রসংগীত। ডাল্টনগঞ্জে আকাশ ছেয়ে রাত ঘন হচ্ছে। তারাদের জ্যোতি বাড়ছে। মিষ্টি হাওয়ায় ইউক্যালিপটাসের গন্ধ ভাসছে। গানের সুরে, চার্চের ঘণ্টার আওয়াজে, রাতজাগা পাখির ডাকে পাহাড়ের গা বেয়ে, বনস্থলীর মধ্যে দিয়ে ঘুম আসছে স্বপ্ন নিয়ে।

দু’ভাই একই ঘরে দু’দিকে দুটো খাটে শোয়। অন্য দিন শুয়ে শুয়ে ঘুম না আসা পর্যন্ত দু’জনে বকর-বকর করে। সুকুই শুরু করে। কখনও পড়ার কথা, কখনও খেলার কথা, কখনও বইয়ে পড়া কোনও অ্যাডভেঞ্চারের কথা। ইয়োরোপ, আমেরিকা, অস্ট্রেলিয়া, আফ্রিকার সব পথ-ঘাট-পাহাড়-পর্বত-বন-জঙ্গল সুকুর ভীষণ চেনা। মশারির মধ্যে ঢুকে বালিশে মাথা রেখে সুকু বললে, “জানিস দাদা, আমাদের বাগানের পুবদিকে বাদাম গাছের তলায় কাঠবেড়ালির বাসা হয়েছে রে। কাল সকালে তোকে দেখাব।”

রুকু কোনও জবাব দিল না।

সুকু বললে, “এখনও কোনও বাচ্চা হয়নি রে। আমি গর্তের মধ্যে এতখানি হাত পুরে দিয়েও কিছু দেখতে পেলুম না। খালি একগাদা বাদাম পেলুম।”

অন্য দিন হলে রুকু ভাইকে সাবধান করে দিত, “যেদিন সাপে কামড়াবে সেদিন তোর সাহস বেরিয়ে যাবে।” আজ কিন্তু কিছুই বলল না। চুপ করে পাশ ফিরে শুয়ে রইল।

সুকু মশারি তুলে বেরিয়ে এল। রুকুর মশারির মধ্যে মাথা ঢুকিয়ে একটা হাত দাদার কপালে রেখে জিজ্ঞেস করল, “তুই আমার সঙ্গে কথা বলছিস না কেন রে দাদা? রাগ হয়েছে?”

রুকু আবার বেশিক্ষণ রেগে থাকতে পারে না। তার ফেরানো মুখ থেকেই উত্তর এল, “হুঁ।”

“রেগে গেলি কেন?”

রুকু বললে, “তুই সবসময় বন্ধুদের সামনে। আমাকে ল্যাং মারবি, মোটা বলবি, অপদস্থ করবি। কেন আমি কি তোর ভাই নই।”

সুকু একটু চুপ করে ভাবল। তারপর বললে, “আমি তো কাউকে ছাড়ি না, আমি সবাইকেই তো ওরকম করি।”

“তারপর তুই সেদিন কোন ফাঁকে চুলে চুইংগাম আটকে দিয়েছিলি। আমি টের পাইনি। তিনদিন পরে মা চুল আঁচড়াতে গিয়ে দেখতে পেয়ে কাঁচি দিয়ে এক খাবলা চুল কেটে দিলেন। জানিস আমার কোঁকড়া চুল। কিছু ঢুকে থাকলে দেখা যায় না। সেই থেকে মাথার মাঝখানে একটা টাক হয়ে আছে।”

“চুইংগামের শেষটা যে চুলে আটকাতেই ইচ্ছে করে রে দাদা। আমি তো দাদার চুলেই আটকেছি রে, দাদা কি কারও পর। তুইই বল।”

“হ্যাঁ, এর পর তুই আমার মুখে চুনকালি মাখিয়েও ওই একই কথা বলবি—আমার দাদার মুখেই তো মাখিয়েছি! এখন তুই কেমন স্কুলে যাবি, খেলার মাঠে যাবি, আর আমি বাড়িতে ঠ্যাং তুলে শুয়ে থাকব, কত দিন কে জানে!”

সুকু মাথাটা বের করে নিয়ে মশারিটা গুঁজে দিল। দরজা খুলে বেরিয়ে গেল ঘরের বাইরে।

সুকু বেরিয়ে যেতেই রুকু বিছানায় উঠে বসল। ওই পা নিয়ে তার আর হাঁটতে ইচ্ছে করছে না, তা না হলে সে সুকুর পিছু নিত।

কিছুক্ষণ পরেই সুকুর গলা পাওয়া গেল, “মা, বাবাকে ডাকো।”

তারপর রুকুর কানে এল মা আর বাবা দু’জনেরই গলা। মা বলছেন, “ইস, কী ভীষণ রক্ত বেরোচ্ছে রে।”

বাবা বলছেন, “একদম উতলা হবে না, আমাকে দেখতে দাও। আজকের দিনটাই খারাপ। তুমি বরং ইঞ্জেকশানের সিরিঞ্জ তৈরি করে। একটা এ টি এস দিতে হবে।”

রুকু খোঁড়াতে খোঁড়াতে বেরিয়ে এল। বাথরুমের সামনে সুকু। ডান পায়ের বুড়ো আঙুলটা থেঁতলে গিয়ে রক্ত পড়ছে। সুকু সোজা দাঁড়িয়ে আছে। সারা মুখে দুষ্টু-দুষ্টু একটা হাসি।

বহু দিন চলে গেছে। রুকু আর সুকু এখন কত বড়! শুধু বড় নয়, নামী মানুষ, প্রতিষ্ঠিত মানুষ। রুকু থাকে মাদ্রাজে, মস্ত বড় ইঞ্জিনিয়ার। সুকু বিশাল বড় ডাক্তার, থাকে দিল্লিতে। যেখানেই থাকুক বছরে একবারে শীতকালে ডিসেম্বর মাসে দু’ ভাই এসে মেলে ডাল্টনগঞ্জে তাদের জন্মস্থানে, ছেলেবেলার সেই বাংলো বাড়িতে। বাড়িটাকে তারা খুব যত্নে রেখেছে। রং, পালিশ, ফার্নিচার, বিছানা, সাজানো বাগান সব সেই আগের মতো আছে। একজন কেয়ারটেকার আছেন। নেই কেবল বাবা আর মা। দুটো বিশাল ছবি ঝুলছে বসার ঘরের দেয়ালে।

সন্ধের মুখে সবাই বসেছে বসার ঘরে। রুকুবাবু, সুকুবাবু, তাদের স্ত্রী, ফুটফুটে ছেলেমেয়েরা। প্ল্যান হচ্ছে, আগামিকাল দু’খানা ঝকঝকে নতুন গাড়ি নিয়ে তারা জঙ্গলে যাবে শিকারে। সুকুর ডান পা-টা বাঁ পায়ের ওপর তোলা। বুড়ো আঙুলের নখটা একটু গুটিয়ে পাকিয়ে আছে। রুকুর সেদিকে নজর পড়তে বলল, “সুকু, তুই তো এত বড় ডাক্তার, আমার হাতের পোড়া দাগটা ভাল করে দিলি, তোর পায়ের নখটাকে মেরামত করতে পারলি না?”

সুকুর চেয়ারের পেছন দিকে দাঁড়িয়ে দু’ হাত দিয়ে গলা জড়িয়েছিল রুকুর বড় মেয়ে। সে জিজ্ঞেস করল, “কাকামণি, আঙুলটায় কী হয়েছিল তোমার?”

“শোধবোধ করেছিলাম রে, মা।”

“সে আবার কী?”

রুকু বললে, “শোন তা হলে। তখন আমরা তোদের মতো ছোট। ওই যে সেদিন আমাদের স্কুলটা তাদের দেখালুম, সেই স্কুলের মাঠে হচ্ছে ফুটবল খেলা। গোলের মুখে বল নিয়ে কোনওরকমে ঢুকছি, তোদের কাকামণি পেছন দিক থেকে বলটা কেড়ে নিতে গেল। ছেলেবেলায় আমি একটু মোটাসোটা থলথলে ছিলুম। পড়ে গেলুম ধড়াস করে। ব্যাস। পা মচকে কুপোকাত। এইবার আমার পাগলা ভাইয়ের কেরামতি শোন। তিনি করলেন রাত দশটার সময় আমার পা মচকে দেবার প্রায়শ্চিত্ত—সোজা বাথরুমে ঢুকে জলভর্তি একটা বালতি দু’ হাতে করে ওপরে তুলে পায়ের আঙুলটা তার নীচে রেখে, দিল ছেড়ে। দু’জনেই পায়ে ব্যান্ডেজ বেঁধে পড়ে রইলুম বিছানায় দিন পনেরো। এইরকম ভাই হয় না রে।”

সুকু বললে, “এরকম দাদাও কি কারুর হয়?”

রুকু বললে, “তার আগে বলো, কত ভাগ্য করলে তবেই না ওরকম বাবা মা পাওয়া যায়! কত জন্মের তপস্যা।”

সুকু বললে, “মনে আছে দাদা, বাবা সেই চেয়ারটায় ঠিক তুই যে ভাবে বসে আছিস সেই ভাবে বসে থাকতেন। তোকে অনেকটা বাবার মতো দেখতে হয়েছে।”

রুকু ধরাধরা গলায় বলল, “আর ওই চেয়ারটায় বসতেন মা। কী সুন্দর দেখতে ছিলেন।”

কারুর মুখে আর কোনও কথা নেই। সেই একই ঠান্ডা হাওয়া পাহাড় ভেঙে, বনপথ পেরিয়ে, রাতজাগা পাখির ডাক নিয়ে ভেসে আসছে। সেই ঘর, সেই চেয়ার, সেই পড়ার টেবিল, সেই বাথরুম, সব, সব, ঠিক যেমন ছিল তেমনই আছে।

কেবল রুকু আর সুকু বড় হয়ে গেছে।

মে ১৯৭৯

heading1 = রাত তখন এগারোটা – বিমল মিত্র

রাত তখন এগারোটা – বিমল মিত্র

ঘটনাটি ঘটল রাত এগারোটার সময়।

কলকাতা থেকে দেশে যাচ্ছি। দেশ বলতে যেখানে আমি জন্মেছি। কলকাতা থেকে ট্রেনে যেতে প্রায় তিন ঘণ্টা সময় লাগে।

সকাল পাঁচটায় একটা ট্রেন আছে। তাতে গেলে মাজদিয়া রেল স্টেশনে সকাল আটটা সাড়ে আটটা বেজে যায়। স্টেশনে নেমে আরও পাঁচ ক্রোশ হাঁটা। খুব তাড়াতাড়ি হাঁটলেও তাতে সময় লাগে আরও দু’ ঘণ্টা।

তারপর আর একটা ট্রেন আছে। সেটা ছাড়ে সকাল ন’টায়। তার পরে দুপুর দুটোয়। তারপর সন্ধে ছ’টায়।

সন্ধে ছ’টার ট্রেনে গেলে রাত ন’টায় পৌঁছতে পারা যায় মাজদিয়া স্টেশনে। কিন্তু তাতে গেলে বাড়ি পৌঁছতে রাত এগারোটা বেজে যায় বলে সাধারণত সে-ট্রেনে যাই না।

তখন আমি কলকাতার একটা মেসে থেকে পড়াশোনা করি। প্রত্যেক শনিবার দিন দুপুর দুটোর ট্রেনে দেশে যাই। তাতে সুবিধে খুব। ট্রেনে ভিড়ও কম থাকে। আর সন্ধের আগেই বাড়িতে পৌঁছনো যায়।

কিন্তু সব-সময়ে সে-ট্রেনে যাওয়া সুবিধে হয় না। লেখাপড়া ছাড়া ফুটবল খেলার নেশা আছে। রবিবার দিনটায় দেশে না কাটিয়ে কলকাতায় বন্ধু-বান্ধবদের সঙ্গে কাটাতে বেশি ভাল লাগে।

কোনও শনিবার বাড়িতে না গেলে বাবার চিঠি আসে। লেখেন—‘‘তুমি গত শনিবারে বাড়ি আসো নাই কেন? আমরা তোমার পথ চাহিয়া বসিয়া ছিলাম। তোমার শরীর খারাপ হইল কি না ভাবিয়া খুবই চিন্তিত আছি। পত্রপাঠ উত্তর দিবে…” ইত্যাদি…

আমি বাবার একই সন্তান। বাবার বয়স হয়েছে। আমাকে নিয়েই তাঁর যত ভাবনা-চিন্তা-স্বপ্ন সবকিছু। আমি বড় হব, আমি মানুষ হব, আমি বংশের মুখ উজ্জ্বল করব।

কিন্তু তত দিনে আমারও একটা নিজস্ব জগৎ গড়ে উঠেছে। দেশের চেয়ে কলকাতার আকর্ষণই আমার কাছে বেশি। আমার জন্যে বাবা মোটা হাত-খরচ পাঠান। সেই টাকা দিয়ে আমি ময়দানে ফুটবল খেলা দেখি, ক্রিকেট খেলা দেখি, আবার কখনও কখনও বা সিনেমা দেখতে যাই। কলকাতার জীবন গ্রামের জীবনের মতো একঘেয়ে নয়। সেখানে চারদিকে এঁদো পানা-পড়া পুকুর আর কেবল খেত-খামার আর বন-জঙ্গল। আমাদের মতো যাদের অবস্থা ভাল নয়, তারা লেখাপড়া ছেড়ে দিয়ে কেবল বারোয়ারি-তলায় বটগাছের ছায়ায় হারু মুদির দোকানের মাচায় বসে আড্ডা মারে। তাস খেলে। আর আমি গেলে তারা আমার কাছে কলকাতার গল্প শোনে। কারওর কোনও কাজ নেই। বাড়ির অবস্থা খারাপ বলে তারা কলকাতায় আসতে পারে না। সে-পয়সা তাদের নেই। তাই আমাকে তারা একটু একটু হিংসেও করে। আমার চাল-চলন, জামা-প্যান্ট দেখে তারা অবাক হয়ে যায়।

আমার জুতো, আমার চুল-ছাঁটা, আমার সাবান-মাখা দেখে তাদের তাক লেগে যায়। কারণ আমাদের গ্রাম এমন এক গ্রাম যেখানে শহরের কোনও সভ্যতা ঢোকবার সুযোগ পায়নি।

আমাদের বাড়ির পাশেই থাকতেন নসুকাকা। আসল নাম বোধহয় ছিল নৃসিংহ ভট্টাচার্য। বাবা তাঁকে নসু বলে ডাকতেন। তিনি গ্রামে গ্রামে যজমানদের বাড়িতে গিয়ে পুজো করে বেড়াতেন। বড় ভাল লোক। আমি দেশে গেলেই আমার সঙ্গে দেখা করতে আসতেন। বলতেন, “কীরকম লেখাপড়া হচ্ছে বাবা? ভাল তো?”

আমি তাঁর পায়ে হাত দিয়ে প্রণাম করতাম। বলতাম, “হ্যাঁ।”

তিনি বলতেন, “হ্যাঁ, খুব মন দিয়ে লেখাপড়া করবে বাবা। এখন দিন-কাল খুব খারাপ আর কলকাতা শহরে যে-রকম গাড়ি-ঘোড়া ট্রাম-বাস শুনেছি, খুব সাবধানে চলা-ফেরা করবে।”

নসুকাকা আমাদের দেশের নামকরা পুরুতমশাই। তিনি না হলে কারওরই কোনও পুজো-আচ্চা হত না। কেউ হাতেখড়ি দেবে তাতেও যেমন তাঁর ডাক পড়ত, আবার তেমনি কারও বাড়িতে ছেলের অন্নপ্রাশন হবে তাতেও তাঁকে চাই। তারপর আছে বারোয়ারিতলা, দুর্গাপুজো, কালীপুজো থেকে আরম্ভ করে তিন ক্রোশ দূরে জমিদারবাবুদের বাড়িতে যত উৎসব, যত বিয়ে, ব্ৰত-উদ্‌যাপন, সবেতে তাঁর ডাক পড়ত।

তা এই আবহাওয়াতেই আমি মানুষ কিন্তু এই আবহাওয়াতে মানুষ হয়েও যে ঘটনাটা ঘটল তার কথাই বলি।

কলকাতায় তখন আমার স্কুলের পরীক্ষা চলছিল। তিন সপ্তাহ দেশে যেতে পারিনি। বাবাকে সে-কথা লিখে দিয়েছিলাম যে, আমি তিন সপ্তাহের জন্যে দেশে যেতে পারব না।

পরীক্ষা যেদিন শেষ হল সেদিন শনিবার। মেসে এসে ভাবলাম দুটোর ট্রেন ধরব। কিন্তু কয়েক দিন ধরে রাত জেগে পড়বার পর বড় ক্লান্ত হয়ে পড়েছিলাম। ঘড়িতে তখন সাড়ে বারোটা। ভাবলাম আধঘণ্টা ঘুমিয়ে নেওয়া যাক।

কিন্তু যখন ঘুম ভাঙল তখন দেখলাম দেয়াল-ঘড়িতে বেলা সাড়ে তিনটে। আমার বন্ধু, যে আমার পাশের বিছানায় শুত, সে-ও দেখলাম অঘোরে ঘুমোচ্ছে।

মনে হল, সর্বনাশ! দুটোর গাড়ি তো কখন ছেড়ে দিয়েছে। এর পরে তো সেই সন্ধে ছ’টার আগে দেশে যাবার আর কোনও গাড়ি নেই! সে-গাড়িতে গেলে দেশের বাড়িতে পৌঁছতে তো সেই রাত এগারোটা বেজে যাবে!

কিন্তু শেয়ালদা স্টেশন থেকে গাড়ি ছাড়তেই সেদিন কেন জানি না আধঘণ্টা দেরি হয়ে গেল। ভাবলাম ট্রেনটা হয়তো একটু দেরি করেই মাজদিয়াতে পৌঁছবে। তার মানে যখন পাঁচ ক্রোশ হেঁটে বাড়ি পৌঁছব তখন রাত বারোটা বেজে যাবে।

বাবা হয়তো বকাবকি শুরু করে দেবেন। বলবেন—দুপুর দুটোর ট্রেনে আসতে পারলে না?

কিন্তু না, ট্রেনটা ঠিক সময়েই মাজদিয়া স্টেশনে গিয়ে পৌঁছল।

আমি নিশ্চিন্ত হয়ে গেলাম। এদিককাব প্লাটফর্ম ছেড়ে উল্টোদিকের প্লাটফর্মে পৌছে টিকিট দেখিয়ে গেট পার হলাম। বেশি যাত্রী ছিল না ট্রেনে। গেটের বাইবেই বাজার। অত রাত বলেই বাজারে লোকজনের ভিড় বেশ পাতলা। তাড়াতাড়ি বাজার ছাড়িয়ে বড় রাস্তায় গিয়ে পৌঁছলাম। ভেবেছিলাম একটা সাইকেল রিকশা ভাড়া করে বাড়ি পৌঁছব।

কিন্তু কোনও রিকশাওয়ালাই অত দূরে যেতে চাইলে না। বেশি টাকার লোভ দেখিয়েও কাউকে রাজি করাতে পারলাম না।

সবাই-ই এক কথা বললে—অত দূরে সওয়ারি নিয়ে গেলে ফিরে আসতে রাত একটা বেজে যাবে।

আমি বললাম—আমি তোমাদের ডবল ভাড়া দেব। তবু কেউ যেতে রাজি হল না।

অগত্যা হাঁটতে শুরু করলাম। হাতে অনেক জিনিস ছিল আমার। বাবা কাশির ওষুধ কিনে নিতে লিখেছিলেন। শেয়ালদা স্টেশনে পৌঁছবার আগে ওষুধের দোকান থেকে তা কিনে নিয়েছিলাম। মা’র জন্যে নিয়ে গিয়েছিলাম হাজার মলম। মা’র পায়ে হাজা হয়েছিল। তারপর গামছা কিনেছিলাম একটা বাবার জন্যে। আরও অনেক খুচরো-খুচরো জিনিস কিনেছিলাম—যা যা বাবা কলকাতা থেকে কিনে নিয়ে যেতে বলেছিলেন।

রাস্তা দিয়ে একলা একলা হেঁটে চলেছি। চারিদিকে নিশুতি অন্ধকার। রাতে গ্রামের লোকজন সকাল সকাল ঘুমিয়ে পড়ে। কারণ ভোর ভোর উঠতে হয় সকলকে। বড় বড় গাছগুলোকে দূর থেকে অন্ধকারের পাহাড় বলে মনে হচ্ছে।

খানিক দূর গিয়েই পিচের রাস্তা শেষ হয়ে গেল। আকাশে যে চাদটা ছিল তাও ডুবে গেল। তখন শুধু তারাগুলো জ্বলছে মাথার ওপর। মাঝে মাঝে শেয়ালের হুক্কা-হুয়া কানে আসছে। দু’-একটা কুকুর আমাকে দেখে ঘেউ ঘেউ করে ডেকে উঠল। কিন্তু আমাকে চিনতে পেরে আবার চুপ করে গেল। তবু আমার কেমন যেন ভয় করতে লাগল। কিন্তু কীসের যে ভয় তা বলতে পারব না।

একটা রাস্তার মোড়ে এসে দাঁড়ালাম। চারদিকে কয়েকটা বড় বড় বটগাছ ডালপালা ছড়িয়ে জায়গাটিকে ঢেকে রেখেছে। শনি-মঙ্গলবার ওই জায়গাটায় হাট বসে। হাট বেলাবেলি শেষ হয়ে গেছে। চারদিকে দু’চারটে ছোটখাটো দোকান। তারাও দোকানের ঝাঁপ বন্ধ করে তখন যে-যার বাড়ি চলে গেছে।

বহু দিন আগে ওই বটগাছের ডালে একজন মানুষ গলায় দড়ি দিয়ে আত্মহত্যা করেছিল। সে ছোটবেলাকার ঘটনা। কিন্তু তখন থেকেই জায়গাটায় এসে দাড়ালেই দিনের বেলাতেও কেমন গা ছমছম করত। আর তখন তো রাত সাড়ে দশটা বেজে গেছে।

মনে পড়ল, বাবা-মা বোধহয় এতক্ষণ ঘুমিয়ে পড়েছেন। বিকেল গড়িয়ে সন্ধে হয়ে রাত হয়ে গেল। তাঁরা ভাবছেন আমি আর আসব না। মা আমার জন্যে ভাত রান্না করে বসে ছিল।

বাবা বলছেন—আর কেন বসে আছ, খোকা আজকে বোধহয় এল না, তুমি খেয়ে নিয়ে শুয়ে পড়ো।

মাও বোধহয় তখন খেয়ে নিয়েছে। তারপর আমার কথা ভাবতে ভাবতেই বিছানায় শুয়ে ঘুমিয়ে পড়েছে।

এইসব কথা ভাবতে ভাবতেই হেঁটে চলেছি। রাত তখন এগারোটা বেজে গেছে। রাস্তাটা গিয়ে নলগাড়ির নাবালে গিয়ে মিশেছে। আগে এখানে একটা নদী ছিল। আগে যখন নদীতে জল ছিল তখন খেয়ানৌকোয় এপার-ওপার করতে হত। কিন্তু এখন নদীটা শুকিয়ে গিয়েছে। সেখানে ঢালু জমিতে এখন চাষ-বাস হয়। তারই এক পাশ দিয়ে গোরুর গাড়ি যাবার রাস্তা হয়েছে। বর্ষার পর গরম পড়াতে রাস্তায় আবার ধুলো জমেছে। এখানকার লোক তাই ও-জায়গাটার নাম দিয়েছে ‘নলগাড়ির নাবাল’।

আমি ঢালু রাস্তায় নামতে লাগলাম। তারপর সামনের দিকে নজর পড়তেই যা দেখলাম তাতে আমার শরীরের রক্ত হিম হয়ে এল।

দেখলাম ওপারের রাস্তা দিয়ে একটা দাড়িওয়ালা মূর্তি ঢালু রাস্তা দিয়ে আমার দিকে নেমে আসছে। রাস্তায় তার পা নেই, শুধু হাওয়ায় ভাসতে ভাসতেই এগিয়ে আসছে আমার দিকে।

আমি আর এগোলাম না। এগোতে ভয় করল। ও কি তবে সেই লোকটার মূর্তি যে একদিন বটগাছে গলায় দড়ি দিয়ে মরেছিল? তখন কত লোকের মুখে শুনতে পেতুম যে, সে নাকি ওই অঞ্চলে ভূত হয়ে ঘুরে বেড়ায়! কিন্তু আমি নিজের চোখে কখনও তা দেখিনি।

হঠাৎ আমাকে লক্ষ করে মূর্তিটা কথা বলে উঠল।

বললে, “কে ওখানে?”

আমি কী জবাব দেব বুঝতে পারলাম না। শুধু একটু থেমে বললাম, “আমি।”

“আমি কে?”

বলতে বলতে মূর্তিটা আমার দিকে আরও এগিয়ে আসতে লাগল।

সামনে মুখের কাছে এসে বললে, “কে? কে তুমি?”

আমি ভয়ে শিউরে উঠেছি তখন। কিছুই জবাব দিতে পারলাম না সেই মুহূর্তে।

মূর্তিটা জিজ্ঞেস করলে, “ও, তুমি! বিমল! ধীরেশদার ছেলে?”

আমার তখন যেন জ্ঞান ফিরে এল। চিনতে পারলাম মূর্তিটাকে। আমার নসুকাকা।

বললাম, “নসুকাকা, আপনি?”

নসুকাকা বললেন, “হ্যাঁ, আমি। তা তোমার আসতে এত দেরি হল যে?”

বললাম, “দুপুর দুটোর ট্রেনটা ধরতে পারিনি, ঘুমিয়ে পড়েছিলুম, তাই সন্ধে ছ’টার ট্রেন ধরে আসছি।”

নসুকাকা বললেন, “তা, আজকে এই অমাবস্যার রাতে না এলেই পারতে! এই রাতবিরেতে আসা কি ভাল? আমাদের গাঁয়ে যে পরশুদিন বাঘ বেরিয়েছিল। তারপর ক’দিন আগে বাবুদের বাড়িতে ডাকাত পড়েছিল—।”

বললাম, “তা, আপনি এত রাত্তিরে কোথায় যাচ্ছেন?”

নসুকাকা বললেন, “জমিদারবাবুর স্ত্রী হঠাৎ ডেকে পাঠিয়েছেন, তাঁর বড় ছেলের খুব অসুখ, আমাকে সেখানে গিয়ে শান্তি-সস্তেন করতে হবে। যত রাতই হোক আমাকে যেতেই হবে। তার বড় ছেলের এখন-যায় তখন-যায় অবস্থা। তাই খেয়ে নিয়েই দৌড়চ্ছি। আমাকে যে ডাকতে এসেছিল তাকে বলেছি, তুমি এগিয়ে যাও, আমি খেয়ে উঠেই যাচ্ছি, তোমার সঙ্গে রাস্তায় কোনও লোকের দেখা হয়নি?”

আমি বললাম, “কই, না তো—”

নসুকাকা বললেন, “তা রাত্তিরবেলা হয়তো ঠাহর হয়নি তোমার। তা, তুমি বাবা একলা এত রাত্তিরে এসে ভাল করোনি। চলো, আমি তোমাকে গাঁ পর্যন্ত পৌঁছে দিই।”

বললাম, “আপনি আবার কেন এত কষ্ট করতে যাবেন। আর আপনারও তো তাড়াতাড়ি আছে।”

নসুকাকা বললেন, “সে কী কথা! এই এত রাতে তোমাকে কি এই অবস্থায় একলা ছেড়ে দিতে পারি? শুনলে ধীরেশদা যে আমার ওপর রাগ করবে। বলবে, তুমি খোকাকে ওই অবস্থায় একলা ফেলে কী করে চলে গেলে।”

কী আর করা যাবে। এদিকে জমিদারবাবুর বাড়িতে তার বড় ছেলের এখন-যায় তখন-যায় অবস্থা, আর তিনি কিনা নিজে আমাকে আমার বাড়ি পৌঁছে দিতে চান?

রাস্তায় যেতে যেতে নসুকাকা বলতে লাগলেন, “তুমি তিন সপ্তাহ বাড়ি আসনি, সেজন্যে ধীরেশদা খুব ভাবছিলেন। কলকাতায় থাকো তুমি, তোমার বয়স হয়েছে। তোমার যত পড়াশোনাই থাক, হপ্তায় একদিনের জন্যে বাবা-মাকে দেখতে আসতে পার না? তুমি যখন বড় হবে, আর নিজে বাবা হবে, তখন বুঝবে ছেলেকে দেখতে না পেলে বাপের মনে কী কষ্ট হয়।”

আমি নসুকাকার কথা শুনে কোনও জবাব দিতে পারলাম না, চুপ করে নসুকাকার সঙ্গে সঙ্গে চলতে লাগলাম। তারপর যখন বাড়ির কাছাকাছি এসেছি তখন নসুকাকা বললেন, “ওই দেখো, তোমাদের বাড়ি, এবার আর কোনও ভয় নেই, আমি চলি, আমার খুব তাড়া আছে।”

বলে তিনি চলে গেলেন।

আমি আমাদের বাড়ির সদর দরজায় কড়া নেড়ে ডাকতে লাগলাম, “বাবা বাবা, বাবা।”

বাবা আমার ডাক শুনেই ধড়ফড় করে জেগে উঠেছেন। মা-ও জেগে উঠেছেন।

তাড়াতাড়ি দরজা দিয়ে আমাকে দেখে বললেন, “খোকা, তুমি এসে গেছ? কোন ট্রেনে এলে? দুপুরের ট্রেনে আসতে পারলে না?”

বললাম, “দুপুরবেলা পরীক্ষা দিয়ে এসে ঘুমিয়ে পড়েছিলুম, তাই—”

বাবা বললেন, “তা বলে সন্ধের ট্রেনে আসতে হয়? জানো বাড়ি পৌঁছতে রাত এগারোটা বেজে যাবে। তা ছাড়া গায়ে পরশুদিন বাঘ বেরিয়েছিল, তা জানো? ক’দিন আগে বাবুদের বাড়ি ডাকাত পড়েছিল—”।

আমি বললাম, “আমি তো তা জানতুম না। রাস্তায় দেখা হয়ে গেল নসুকাকার সঙ্গে, তিনিই আমাকে নিজে বাড়ি পর্যন্ত পৌঁছে দিয়ে গেলেন।”

“নসু? নসুকাকা?”

বললাম, “হ্যাঁ, তার সঙ্গে নলগাড়ির নাবালে দেখা হয়ে গেল। তিনি জমিদারবাবুদের বাড়ি যাচ্ছিলেন, তাদের বড় ছেলে মরো মরো, তাই তিনি শান্তি-সস্তেন করতে সেখানে যাচ্ছিলেন।”

বাবা আমার দিকে হতবাকের মতো চেয়ে রইলেন।

মা-ও অবাক।

বাবা বললেন, “তুমি ঠিক দেখেছ? তোমার নসুকাকা? তিনি তোমার সঙ্গে কথা বলেছেন? তুমি কীসব আবোল-তাবোল বকছ?”

আমি বললাম, “বা রে, আমি ভুল দেখব কেন? আমি নসুকাকাকে চিনতে পারব না?”

বাবা বললন, “কিন্তু তোমার নসুকাকা যে পরশুদিন মারা গিয়েছেন, আমরা যে নবদ্বীপে গিয়ে তার সৎকার করে এলুম—”

১৮ জুলাই ১৯৭৯

heading1 = ম্যাজিশিয়ান – বিমল কর

ম্যাজিশিয়ান – বিমল কর

বছর পঁচিশ পরে দেখা। চিনতেও পারিনি।

অশ্বিনীই আমাকে অবাক করে দিয়ে বলল, ‘কী রে, চিনতে পারছিস? আমি অশ্বিনী।’

মানুষ যে কত বদলে যায়, অশ্বিনীকে না-দেখলে বোঝা মুশকিল। ছেলেবেলার চেহারা বয়েসে পালটে যায়। তবু একটা আদল ধরা পড়ে। অশ্বিনীর সবই পালটে গিয়েছে। অনেকক্ষণ নজর করে দেখলে হয়তো তার সামনের দাঁত আর কখনও-কখনও চোখের দৃষ্টিতে পুরনো অশ্বিনীকে একটু-আধটু ধরা যায়।

অশ্বিনী আমার হাত ধরে টানল। বলল, ‘আয়। দোকানে আয়। আমি ধুলুর মুখে শুনেছিলাম, তুই আসছিস।’

ধুলু আমার ভাই। নিজের নয়, দূর সম্পর্কের। বয়েসে অনেক ছোট। শ্রাদ্ধশান্তির ব্যাপারে ধুলুদের বাড়িতেই এসেছি। দিন-দুই থাকার কথা।

দরজির দোকান দিয়েছে অশ্বিনী। বাজারের মধ্যেই। দোকানের নাম রেখেছে ‘মনোরমা’। ছোট দোকান। সাধারণ ভাবে সাজানো-গোছানো। দোকানের পেছনের দেওয়ালে কাঠের তক্তা দিয়ে বাঙ্ক মতন করে নিয়েছে, সেখানে তার দরজি বসে সেলাইমেশিন নিয়ে।

অশ্বিনী আমাকে তার চেয়ারে বসাল। নিজে বসল একটা টুলের ওপর। বলল, ‘কত কাল পরে তোকে দেখলাম, বিজন। কেমন আছিস বল?’

বলার আর কীই বা ছিল। ‘চাকরি-বাকরি, ঘরসংসার, ছোটখাটো অসুখ-বিসুখ নিয়ে সাধারণ মানুষ যেমন করে বেঁচে থাকে সেইভাবেই দিন কাটছে।’ বললাম অশ্বিনীকে। শেষে বললাম, ‘তুই কেমন আছিস তাই বল?’

অশ্বিনী বলল, ‘আমার অবস্থা তো দেখতেই পাচ্ছিস। এই দোকান নিয়ে আছি। চলে যাচ্ছে কোনও রকমে।’ বলে অশ্বিনী উঠল। দাঁড়া, একটু চায়ের কথা বলে আসি। পাকৌড়া খাবি? সেই মতিয়ার দোকানের পাকৌড়া। মতিয়া অবশ্য নেই, তার ভাইপো দোকান চালায়।

অশ্বিনীকে খুশি করতেই আমি মাথা নাড়লাম। অশ্বিনী চলে গেল।

দোকান ফাঁকা। রাত হয়ে আসছে। যদিও মাসটা ফাল্গুন, তবু কলকাতার মতন গরম পড়ে যায়নি। একটু শীতের ভাব রয়েছে।

আমার বারবার ছেলেবেলার কথা মনে পড়ছিল। অশ্বিনী আমার ছেলেবেলার বন্ধু। একসঙ্গে প্রাইমারি স্কুল থেকে শুরু করে হাই স্কুল পর্যন্ত পড়েছি। খেলাধুলো করেছি একসঙ্গে। থাকতামও এক পাড়ায়।

স্কুল ছাড়বার পর থেকে আর তেমন দেখা-সাক্ষাৎ হয়নি। আমার বাবা চাকরি থেকে রিটায়ার করে ধানবাদ ছাড়লেন। আমিও ছাড়লাম। মাঝে এক-আধবার দু-এক দিনের জন্যে এসেছি। হয়তো ধুলুদের বাড়ি, অশ্বিনীকেও দেখেছি, কিন্তু এবার যেমন দেখলাম সেরকম নয়।

ছেলেবেলায় অশ্বিনী ছিল যেমন হুজুগে তেমনি বেপরোয়া। তার বাবা, আমাদের কামাখ্যাকাকা, ছিলেন রেলের ছোট ডাক্তার। দেখতে বড় সুন্দর ছিলেন। বড়দের সঙ্গে থিয়েটারও করতেন। অশ্বিনী অত সুন্দর ছিল না দেখতে, কিন্তু সুশ্রী ছিল। তার চোখ-নাক ছিল চমৎকার। চেহারাটা অবশ্য গণেশ-গণেশ ছিল। অশ্বিনী বেশ শৌখিন ছিল। ফিটফাট প্যান্ট-শার্ট পরে স্কুলে যেত। তার পকেটে পাট করা রুমাল থাকত। আমরা তখন বাচ্চাদের পকেটে রুমাল থাকার কথা ভাবতেই পারতাম না।

অশ্বিনীর ছেলেবেলা থেকেই শখ ছিল ম্যাজিশিয়ান হবে। ধানবাদের রেলবাবুরা পেল্লায় করে যে একজিবিশান করতেন সেখানে গণপতির ম্যাজিক দেখার পর থেকেই তার মাথায় এই শখ চাপে। অশ্বিনী বটতলার ম্যাজিকশিক্ষার বই আনিয়ে ম্যাজিক শিখত, আর আমাদের দেখাত।

ম্যাজিক দেখাতে গিয়ে অশ্বিনী অনেকবার মরতে মরতে বেঁচে গেছে। একবার সে কলা খেয়ে মুখ থেকে ছুঁচ বার করতে গিয়ে মরো-মরো হয়েছিল। আর-একবার যা করেছিল, আরও মারাত্মক। কাচের টুকরো চিবিয়ে খেতে গিয়েছিল। বইয়ে পড়েছিল আদার রসে কাচের টুকরো ভিজিয়ে উনুনের পাশে রেখে গরম করে নিলে কাচ হজম করা যায়। সেই কায়দাটা দেখাতে গিয়ে গাল জিভ কেটে যায়-যায় অবস্থা হয়েছিল অশ্বিনীর। ছেলেবেলার এইসব বোকামি সে অবশ্য শুধরে নিয়েছিল, কিন্তু ম্যাজিকের নেশা তার মাথা থেকে যায়নি। আমরা যখন স্কুল ছেড়ে চলে আসি, তখন সে অনেক পাকা ম্যাজিশিয়ান; সরস্বতী-পুজোর দিন স্কুলে সে ম্যাজিক দেখাত।

ম্যাজিশিয়ান অশ্বিনী আজ সাদামাটা একটা দরজির দোকান দিয়ে বসে আছে—এ যেন ভাবাই যায় না। তা ছাড়া তার চেহারা? সেই সুশ্রী, শৌখিন অশ্বিনীর আজ কী বিশ্রী চেহারা হয়ে গিয়েছে। রোগা, হাড়-হাড় চেহারা, মুখ শুকিয়ে বুড়োদের মতন চিমসে হয়ে গিয়েছে, মুখের কথা জড়ানো, মাথার চুল পাতলা, পোশাক-আশাকও একেবারে মামুলি। ওকে দেখলে দুঃখই হয়।

অশ্বিনীর কথাই ভাবছিলাম, এমন সময় অশ্বিনী ফিরে এল। হাতে শালপাতার ঠোঙায় পাকৌড়া। বলল, ‘আমি খাব না, তুই খা। গরম ভাজিয়ে আনলাম। চা আসছে।’

পাকৌড়া খেতে-খেতে আমি বললাম, ‘তোর এই দরজির দোকান কত দিনের?

‘তা বছর ছয়েক হবে।’

মনোরমা নাম দিয়েছিস কেন?’

‘আমার মায়ের নাম মনোরমা।’

আমার খেয়াল ছিল না কাকিমা’র নাম। অপ্রস্তুত হলাম। তারপরই বললাম, ‘তুই আর-কিছু করতে পারলি না? চাকরি-বাকরি? অন্য কোনও ভাল ব্যবসা?’

‘চাকরি করেছি। ভাল লাগত না। ঝগড়াঝাঁটি হত। ছেড়ে দিয়েছি।’

‘কিন্তু এই দরজির দোকানে তোর চলে?’

‘চলে যাচ্ছে। আমার আর আছেটা কী। মা নেই, বাবা নেই। দিদি ছিল। সেও নেই। আমি একলা থাকি। নিজেই রান্নাবান্না করি, খাই।’

এমন সময় চা এল। দেখলাম, অশ্বিনীর জন্যে চা আসেনি। বললাম, ‘তুই চা খাবি না?’

‘না। তুই খা।’

চা খেতে খেতে আমি হেসে বললাম, ‘তোর সেই ম্যাজিক ম্যাজিক ছেড়ে দিয়েছিস?’

অশ্বিনী আমার দিকে তাকাল। পাতা পড়ল না চোখের। একবার যেন দৃষ্টিটা কঠিন ও রুক্ষ হল, তারপর ধীরে ধীরে সেই রুক্ষভাব মোলায়েম হয়ে এসে কেমন যেন মলিন হল।

অশ্বিনী বলল, ‘লোক-দেখানো ম্যাজিক ছেড়ে দিয়েছি।’

কথাটা কানে লাগল। বললাম, ‘তার মানে? ম্যাজিক তো লোকেই দেখে।’

‘ও ম্যাজিক আর আমি দেখাই না।’

‘অন্য ম্যাজিক দেখাস নাকি?’ আমি ঠাট্টা করে হাসলাম, ‘সেটা আবার কী?’

অশ্বিনী ম্লান করে হাসল; কোনও জবাব দিল না কথার।

চা খাওয়া প্রায় শেষ হয়ে এল। অশ্বিনী চুপচাপ। আমার কেমন ভাল লাগছিল না। অস্বস্তি হচ্ছিল। অশ্বিনীর হঠাৎ এমন বোবা হয়ে যাওয়া কেন? সে মাঝে মাঝেই আমায় কেমন করে যেন দেখছে। তা ছাড়া এসে পর্যন্ত লক্ষ করছি, অশ্বিনী কথা বলার সময় মুখের সামনে রুমাল ধরে রাখছে। কী খারাপ অভ্যেস।

অসহিষ্ণু হয়ে আমি বললাম, ‘তুই যেন কী ভাবছিস! আমায় অমন করে দেখছিস কেন?… রুমালটাই বা মুখের সামনে ধরে রেখেছিস কেন?’

অশ্বিনী রুমাল সরাল না। আরও কিছুক্ষণ চুপচাপ থাকল; তারপর বলল, ‘তোকে একটা কথা বলতে পারি। বিশ্বাস করবি?’

‘কী কথা?’

‘শুনলে হাসবি। ভাববি, আমার মাথা খারাপ হয়েছে।’

আমি হেসে ফেলে বললাম, ‘তোর তো প্রথম থেকেই মাথার গোলমাল। ছেলেবেলায় কাচ চিবিয়ে খেতে গিয়ে মরতে বসেছিলি, মনে নেই!’

অশ্বিনী হাসির মুখ করল।

আমি বললাম, ‘তোকে কত বছর পরে দেখছি, অশ্বিনী। আমার ভাল লাগছে না। এই দরজির দোকান, তোর চেহারা, চোখমুখ সব যেন কেমন লাগছে। সত্যি করে বল তো, তোর কী হয়েছে? আমি হাসব না।’

অশ্বিনী বেশ অন্যমনস্ক হয়ে গেল। নিশ্বাস ফেলল বড় করে। তারপর বলল, ‘তোকে যা বলছি সত্যি করেই বলছি। এক বর্ণও বাড়িয়ে বলছি না। মিথ্যে বলছি না।’

বলে কয়েক মুহূর্ত চুপ করে থেকে অশ্বিনী বলল, ‘বছর আষ্টেক আগের কথা। মা বেঁচে আছে। বাবা নেই। তখন আমি একটা চাকরি করতাম। তবে চাকরিতে আমার মন ছিল না। মন ছিল ম্যাজিকে। ম্যাজিকই ছিল আমার ধ্যান-জ্ঞান। কত টাকা-পয়সাই না খরচ করেছি ম্যাজিকের জিনিসপত্র তৈরি করতে, সাজপোশাক বানাতে। ছোটখাটো একটা দলই তৈরি করে ফেলেছিলাম আমি। এ-সব দিকে—মানে তোর কোলিয়ারিতে, মেলায়, রেলের ক্লাবে, চ্যারিটি শোয়ে আমার ডাক পড়ত। দলবল নিয়ে যেতাম। খেলা দেখাতাম। টাকা-পয়সাও পেতাম। একবার কাতরাসগড়ে আমাদের ডাক পড়ল। কালীপুজোর সময়। খেলা দেখাতে গেলাম দলবল নিয়ে। সঙ্গে একটা বাচ্চা মেয়ে ছিল, তুই চিনবি না, ভজনদার মেয়ে। তার নাম টুনি। দেখতে যেমন সুন্দর তেমনি স্মার্ট। টুনিকে নিয়ে আমরা দু’-তিনটে খেলা দেখাতাম। তার মধ্যে একটা ছিল হাসি-হুল্লোড়ের, বড় বেতের টুকরির মধ্যে টুনিকে ঢুকিয়ে দেওয়া হত—আর চোখের পলকে ভ্যানিশ হয়ে যেত টুনি, তার বদলে টুকরি থেকে এক জোড়া খরগোশ বেরিয়ে আসত।

অশ্বিনী কথা বলতে বলতে থামল একবার। বাইরের দিকে তাকাল। তারপর চোখ ফিরিয়ে নিয়ে বলল, ‘অন্য দুটো খেলার মধ্যে একটা ছিল, টুনি ছুরি দিয়ে আমার জিব কেটে দেবে, রক্ত পড়বে গলগল করে, আবার কাটা জিব জোড়া হয়ে যাবে। সোজা খেলা। তুইও ছেলেবেলায় স্কুলে যাবার সময় রাস্তার ধারে এই খেলা দেখেছিস—মাদারিরা দেখাত। খেলাটাকে চটকদার করার জন্যে আমি টুনির মতন বাচ্চা মেয়েকে দিয়ে খেলাটা দেখাতাম। তাকে খুব ভাল করে খেলাটা শিখিয়েছিলাম।

…সেদিন কিন্তু কী যে হল কে জানে! সহজ খেলা। অজস্রবার দেখিয়েছি। অথচ ওই দিনটাতে সব গোলমাল হয়ে গেল, ভুল হয়ে গেল আমাদের। টুনি আমার আসল জিবে ছুরি চালিয়ে দিল।’

আমি চমকে উঠলাম। বলে কী অশ্বিনী! ওর জিব নেই নাকি? তা হলে কথা বলছে কেমন করে?

আমার অবাক মুখের দিকে তাকিয়ে অশ্বিনী বলল, ‘তুই ভাবছিস, আমার জিব কি কেটে ফেলেছিল টুনি? না। সবটা কাটেনি। জিবের একটা পাশ কেটে গিয়েছিল। তাতেই যা রক্ত পড়েছিল তুই কল্পনাও করতে পারবি না। হাসপাতালেও ছিলাম বেশ কিছু দিন।’

স্বস্তির নিশ্বাস ফেলে বললাম, ‘সেই থেকে ম্যাজিক ছেড়ে দিয়েছিস?’

মাথা হেলিয়ে অশ্বিনী বলল, হ্যাঁ, ছেড়ে দিয়েছি। কিন্তু আসল ব্যাপারটা তো তোকে বলিনি এখনও। আমার জিব ধীরে ধীরে আবার আগের মতন হয়ে এল খানিকটা, ভাবলাম বেঁচে গেলাম। পরে দেখলাম, জিবটা আগের মতন আর হচ্ছে না। রংটা দিন দিন কালো হয়ে যাচ্ছে, আর ধারগুলো কেমন গুটিয়ে থাকে। কথা বলতে আগে বেশ কষ্ট হত। এখন অনেকটা সামলে নিয়েছি।’

কৌতূহল বোধ করে বললাম, ‘দেখি তোর জিব?’

অশ্বিনী মাথা নাড়ল।

আমি বললাম, ‘দেখা না, কী হয়েছে?’

অশ্বিনী আমার চোখে চোখে তাকিয়ে থেকে বলল, ‘না রে, দেখিস না।’

“কেন?’

‘আমার জিব কাউকেই আমি দেখাই না। মা আমার জিব দেখত, মারা গেল। বাজারের দাস ডাক্তার আমার জিব দেখেছিল—সেও মারা গেল। আমার জিব দেখলে খারাপ হয়। আমি কারুর সামনে জিব দেখাই না।’

আমার বিশ্বাস হল না।

তারপরই মনে পড়ল, অশ্বিনী আমার সঙ্গে কথা বলার সময় আগাগোড়া মুখের সামনে রুমাল আড়াল করে রেখেছিল। সে কোনও কিছুই খায়নি।

অশ্বিনীর কথা আমার বিশ্বাস করতে ইচ্ছে করছিল না, আবার কেমন ভয়ও করছিল। অশ্বিনী কার জিব নিয়ে বেঁচে আছে কে জানে! তার, না অভিশপ্ত কোনও জীবের, কে জানে।

১২ সেপ্টেম্বর ১৯৭৯

heading1 = ঘণ্টাকর্ণের কান গেল – মনোজ বসু

ঘণ্টাকর্ণের কান গেল – মনোজ বসু

ডাকাত-সর্দার ঘণ্টাকর্ণ। ডাকিনীসিদ্ধও বটে, গুণজ্ঞান অনেক কিছু জানা। আসল নাম কেউ জানে না—কান দুটো অতি-বিশাল ও বেঢপ রকমের মোটা, সেজন্য ঘণ্টাকর্ণ বলে। কালাচিনি পাহাড়ের জঙ্গলে থাকে। হঠাৎ বেরিয়ে পড়ে দলবল নিয়ে, গাঁ-গ্রাম জ্বালায়, ঘরবাড়ি লুঠ করে, মানুষ মারে। মেলা চর পর্বত জুড়ে ছড়ানো— তাদের এড়িয়ে দলের হদিশ পাওয়া দায়। আজ অবধি যে গেছে, সে আর ফেরেনি।

আমিই বা ফিরব কি না কে জানে? পুঁটলি বগলদাবায় তুলে নিয়ে অর্জুন রওনা হয়ে গেল। গাড়িতে যত দূর যাবার গিয়ে, তার পরে পায়ে হাঁটা। হাঁটছে, হাঁটছে—

খাদ বুঝি পাতাল অবধি চলে গেছে, ঝোরা নামছে। চারিদিকে ঝরঝর আওয়াজ তুলে। পথের ধারে গাছের সঙ্গে বাঁধা মড়া একটা—হাতে পায়ে গলায় আষ্টেপিষ্টে বেঁধেছে। শকুনে চোখ খুঁড়ে নিয়েছে, নেকড়েয় লাফিয়ে ঝাঁপিয়ে ছিঁড়ে ছিঁড়ে খেয়েছে— বীভৎস চেহারা। তবু রেখে দিয়েছে এমনি ভাবে। পথচারী তাকিয়ে দেখে ভয়ে পালাবে—মতলব বুঝতে দেরি হয় না।

হাতে গাদা-বন্দুক, গায়ে জবড়জং মোটা কম্বল, লোকটা সুনিশ্চিত পাহারাদার— অর্জুন তার সঙ্গে ভাব জমাচ্ছে, “ঘণ্টাকর্ণের এলাকায় এসে গেছি, তাই না সাহেব? খিদে পেয়ে গেল— জলের ধারে বসে কিছু খেয়ে নেওয়া যাক। তোমার পেটেও হরিমটর, মুখ দেখে বুঝেছি। পাহারা ক’মিনিট মূলতুবি রাখো, মড়া উড়ে পালাবে না। পুঁটলিতে যা আছে, দু’জনের হয়ে যাবে। চলো।”

বয়সে কত ছোট, তবু অর্জুন সমবয়সি বন্ধুর মতো হাতে হাত জুড়িয়ে টেনে নিয়ে চলল। বলে, “রাতদিন পচা মড়ার কাছে থেকে গা-ঘিনঘিন করে না?”

“করে না আবার। কিছুই মুখে দিতে পারিনে—বমি এসে যায়।”

অর্জুন চুক-চুক করে, “আপদ তাড়াতাড়ি চুকিয়ে দাও দাদা, নইলে তোমাকেও অমনি মড়া হতে হবে। বেশি দেরি হবে না তার।”

প্রস্তাব বুঝে পাহারাদার আঁতকে ওঠে, “ঘণ্টাকর্ণ রক্ষে রাখবে না তা হলে।”

“টের পেলে তবে তো। এমনিই তো অর্ধেকের বেশি খতম। যেটুকু আছে, রিপোর্ট করে দিয়ো, নেকড়ের দল রাত দুপুরে ঝাঁপিয়ে পড়ে জঙ্গলে টেনে নিয়ে গেছে।”

একমুঠো টাকা হাতে গুঁজে দিয়ে অর্জুন বলে, “অনেকদিন তোমার তো এই ল্যাঠায় গেল। গঞ্জে নেমে গিয়ে মনের সুখে খানাপিনা ফুর্তিফার্তি করোগে এখন। এদিকে যা করবার আমি করছি, তোমায় আর কিছু দেখতে হবে না।”

এদিকে-সেদিক চেয়ে দেখে পাহারাদার নিচু গলায় বলল, “ফাঁকা আছে—এই বেলা তবে সরিয়ে ফেলো। লোক এসে পড়লে হবে না।”

দ্রুত হাতে অর্জুন মড়ার দড়ি খুলছে। পাহারাদার এক পা নড়েনি। বলল, “পায়ের দড়ি খোলো কেন হে? টানতে টানতে বেশ নিয়ে যাবে।”

অর্জুন বলে, “পাথরে ঠোক্কর খাবেন যে!”

পাহারাদার হেসেই খুন। কথা শোন ছেলেমানুযের। মরে গিয়ে নিজেই তো এক পাথর। পাথরে ঠোক্কর খেয়ে ব্যথা পাবে নাকি?

অর্জুন বলে, “মড়ার ব্যথা লাগবে কি না জানিনে, ব্যথা আমার মনে লাগবে। আজকের মড়া—সেদিন অবধি ইনি মানুষই ছিলেন, সে কথা ভোলা যায় না।”

আড়কোলা করে নিয়ে পরম যত্নে মড়া সে ঝোরার স্রোত নামিয়ে দিল। লহমায় অদৃশ্য।

যাচ্ছে অর্জুন। গাট্টাগোট্টা একজন জঙ্গল ফুড়ে হঠাৎ এসে পড়ল। “ও ছেলে, যাচ্ছ কোথা তুমি?”

“ঘণ্টাকর্ণ যেখানে থাকে।”

“কী দরকার?”।

“খুনে শয়তানকে খতম করব।”

“ভাল, ভাল!”— শতমুখে লোকটা তারিফ করল। বলে, “যেমন মন-ভরা দরদ তেমনি বুক-ভরা সাহস। কিন্তু ছেলেমানুষ যে তুমি।”

“ছেলেমানুষ বলে বুঝি অত্যাচার চুপচাপ দেখব? আমি হারিনে কখনও? ঘণ্টাকর্ণ চারিদিক মেরেধরে বেড়ায়, এবারে শুনতে পাবে মরেছে সে নিজেই।”

লোকটা না-না করে উঠল, “না হে মারার দরকার নেই। বেঁচে থাকবে সে, কান দুটো শুধু কাটা যাবে। তাতেই চরম শাস্তি। এত যে দাপট; মূলাধার হল কান। রূপকথায় শুনে থাকো সাতশো রাক্ষসীর প্রাণ কৌটোর ভোমরার মধ্যে। ভোমরা উড়ল তো রাক্ষসীদেরও শেষ। এ-ও তাই—কান গেলে ঘণ্টাকর্ণের সমস্ত যাবে।”

ঘণ্টাকর্ণের কর্ণছেদন! মজা লাগে ছেলেমানুষ অর্জুনের, হাততালি দিয়ে উঠল সে। ঘণ্টাকর্ণের কর্ণ গিয়ে শুধু ঘণ্টা হয়ে থাকবে সে।

লোকটা বলে, “সহজ হবে না—তা জেনো। গাছে যাঁকে লটকেছিল, তিনি হলেন কড়ুই পালোয়ান। নাম শুনেছ?”

“শুনেছি বইকী। কড়ুই বড্ড কড়কড়ে নাম—একবার শুনেই মনে গেঁথে যায়।”

লোকটা বলল, বুকে থাবা মেরে ‘কড়ুই মশায় এগিয়েছিলেন, পরিণামে তাঁরও ওই দশা। ছ’ মাস গাছের গায়ে ঝুলছিলেন, শেষটা তুমি এসে গতি করলে। এত কোমল মন, মড়ার পায়ের দড়ি ধরে টানতেও মায়া লাগল তোমার।”

চমক খেয়ে অর্জুন বলে, “জানলে কী করে তুমি?”

“ওখানেই ছিলাম তো। কেউ তোমরা দেখতে পাওনি—কী মজা! হি-হি-হি—’’।

আগে আগে চলল লোকটা।

অর্জুন প্রশ্ন করে, “যাচ্ছ কোথা?”

“ঘণ্টার ডেরা চেনো না তুমি?”

“চিনতে কতক্ষণ? কারও ভরসায় ঘর থেকে বেরুইনি— তুমি ফিরে যাও।”

ফেরার লক্ষণ নেই তার। বলে, “ঘণ্টাকে জব্দ করা চাট্টিখানি কথা নয়। তোড়জোড় অনেক করবার আছে।”

অর্জুন সদম্ভে বলে, “যা করবার একাই সব করব। না পারি, মরব। দয়া দেখিয়ে তুমি কেন মাথা বাড়িয়ে দিচ্ছ?” হেসে ফেলল লোকটা, “সুবিধা আছে হে। মাথা বাড়ালে কাটা যাবে না আমার মাথা। সে তাগত কারও নেই। খাপ্পা হচ্ছ কেন? যা করবার, এই তুমি করবে। হাত ছোঁয়াব না আমি, তোমার বাহাদুরির ভাগ নেব না। নিজের পায়ে যাচ্ছি, বলি পথ কি কারও একলার?”

নির্বিকার সে চলল, বেজার মুখে অর্জুন পিছু পিচু যাচ্ছে। একসময় সে বলে উঠল, “উঃ, কী নাছোড়বান্দা! নামটা কী তোমার—কী বলে ডাকব?”

“ভূতানন্দ। ভুতো বলেও ডাকতে পারো।”

পাহাড়-জঙ্গল চড়াই-উতরাই—এক-আধখানা কাঠের ঘর কদাচিৎ। তেমনি এক ঘরের সামনে ভূতানন্দ ঘোরতর চেঁচামেচি জুড়ে দিল, “কে আছ, দরজা খোলো শিগগির।”

খুলল দরজা এক সুন্দরী মেয়ে। নাক ঈষৎ চেপটা, তা ছাড়া নিখুঁত চেহারা। ভূতানন্দ বলে, “তাড়াতাড়ি দু’কাপ চা দাও ম্যাডাম। ঠান্ডায় জমে যাচ্ছি।”

সুন্দরী হাতের দুটো আঙুল দেখিয়ে বলল, “দু’ টাকা—নগদ।”

চোখের ইশারা করল ভূতানন্দ, অর্জুন মুহূর্তের মধ্যে টাকা বের করে দিল। এই রকমই শিখিয়ে এনেছে— ভূতানন্দ মুখে তেমন নয়, ইশারায় প্রায় সব বলবে। এবং ইশারা পাওয়া মাত্র অর্জুন সেই কাজ করবে— তিলার্ধ গড়িমসি নয়, তা হলে র্সবনাশ।

মেয়েটা মিষ্টি হেসে বলল, “জল চাপানো আছে, এক্ষুনি হয়ে যাবে। ঘরে আসুন আপনারা—ঘরের মধ্যে ঠান্ডা কম। আরাম করে বসুন।”

বলে কোণের দিককার মস্ত বড় পাথরখানা দেখিয়ে দিল।

অর্জুন করল একেবারে উলটোটি—নিজেরা না বসে মেয়েটার হাত ধরে দিল প্রচণ্ড ধাক্কা। আচমকা আক্রমণ সামলাতে পারল না সে, হুমড়ি খেয়ে পাথরের উপর পড়ল। সঙ্গে সঙ্গে পরমাশ্চর্য ব্যাপার— সুন্দরী মেয়ে হয়ে গেল কুৎসিত কালো থুথুড়ে এক বুড়ি, সেঁটে গেছে সে একেবারে পাথরের সঙ্গে—উঠে দাঁড়ানোর উপায় নেই। মাথা-ভরা জটা— জটা দুলছে লকলক করে অগুনতি হেলেসাপের মতন। আগুনের ভাঁটার মতো বড় বড় চোখ ঘোরাচ্ছে বুড়ি একবার অর্জুনের দিকে, একবার বা ভূতানন্দের দিকে। বলে, “কারা তোরা, কী চাস?”

ভূতানন্দ ব্যঙ্গের সুরে বলে, “মতলব বানচাল হয়ে গেল— আহা রে?”

জটাবুড়ি গজরাচ্ছে, “ছাড় করিয়ে দে এখনি। ভালর তরে বলছি, নয়তো রক্ষে রাখব না।”

ভূতানন্দ ঠান্ডা গলায় বলল, “ধমকধামাকে কাজ হবে না। নতুন যে খাণ্ডা এসেছে— কোথায় সেটা বলে দে। তবে ঘাড় পাবি।”

জটাবুড়ি উড়িয়ে দেয়। “কোন খাণ্ডা কবে এল আমি কিছু জানিনে।”

ভূতানন্দের ঠিক সমান সমান জবাব, “কোন কায়দায় পাথর খসাতে হয়, আমরাও জানিনে কিছু। চলো হে অর্জুন, দুয়োর বন্ধ করে এসো, শয়তান বুড়ি পাথরের সঙ্গে আঁটা হয়ে থাকুক।”

সত্যিই যায় চলে। জটাবুড়ি তাড়াতাড়ি তখন ডাক দেয়। “শোননা হে শোনো। পাশাপাশি দুটো ঘর ছেড়ে তারপরে চৌকো ঘর— ঘরের উত্তর-পশ্চিম কোণে এক হাত মাটির নীচে সেইখাণ্ডা। তুলে নাও গে, তার আগে আমায় ছাড়া করিয়ে দিয়ে যাও।”

ভূতানন্দ বলে, “জিনিসটা পাই আগে হাতে, সত্যি বলছিস না মিথ্যে বলছিস পরখ হোক। ছাড়ের বিবেচনা তার পরে।”

দুজনে গেল সেই ঘরে ঘরে— উত্তর-পশ্চিম কোণে। হাতে-নাতে কিছু করবে না, ভূতানন্দ কথা দিয়েছে— সে শুধু নির্দেশ দিচ্ছে, মরছে একা অর্জুনই। না, মিথ্যে বলেনি বুড়ি—মাটির নীচে পাওয়া গেল একটা বাক্স, বাক্সের ভিতর খাণ্ডা। খাঁড়ারই রকমফের। আয়তনে অতি ছোট, ছেলেভুলানো জিনিস মনে হবে, ফলাখানা ইঞ্চি আষ্টেকের বেশি নয়। কিন্তু সাংঘাতিক ধারালো।

প্রাচীন এক ফারগাছের গুঁড়িতে অর্জুন আলগোছে ঠেকাল, খাণ্ডা যেন মাখনের দলা কেটে বেরিয়ে গেল। মহীরূহ হুড়মুড় করে পড়ল। তারপর যত্রতত্র ঠেকাচ্ছে, গুড়ি খণ্ড খণ্ড হচ্ছে।

ভূতানন্দ তাড়া দেয়, “খেলা রাখো অর্জুন, বেরিয়ে পড়ো এইবার।”

অর্জুন শুধায়, “বুড়ির ছাড় হবে না?”

“রক্ষে রাখবে তা হলে? জটা হল ঘণ্টার পয়লা নম্বর ডাকিনী। হাতিয়ারপত্তরসমস্ত ওর হেপাজতে— বেরুনোর মুখে নিয়ে নেয় ঘণ্টারা, কাজ-অন্তে ফেরত দিয়ে যায়। মুখ-পাতে থেকে ঘাঁটি আগলাবে। জটাকে আটকানোই আসল, খাণ্ডা তোমার উপরি লাভ।”

যেতে যেতে অর্জুন বলে, “উঃ, এত সব খবর আছে তোমার ভুতোদা। তুমি না থাকলে সত্যিই অসুবিধা হত।”

ভূতানন্দ বলে, “জটাবুড়ি আটক না হলে ঘণ্টাকর্ণ জেনেই যেত এতক্ষণে। কড়ুই পালোয়ান কম লোক ছিলেন না, সুলুক সন্ধান অনেক ছিল তাঁর। তবু ধরা পড়ে গেলেন, ধরে ফেলে গাছে লটকে দিল।”

আরও একবেলার পথ গিয়ে আবার এক বাড়ির সামনে তারা। পাঁচিল-ঘেরা বাড়ি, পাথরের পর পাথর সাজিয়ে পাঁচিল বানিয়েছে। ইশারা করেছে ভূতানন্দ, পাঁচিলের দরজায় অর্জুন জোরে জোরে ঘা দিচ্ছে। ভূতানন্দ বলছে, “দুয়োর খোলো। খদ্দের আমরা— খোঁজে খোঁজে বিস্তর দূর থেকে আসছি।”

২

খুলে গেল দরজা। এখানেও মেয়ে—মাঝবয়সি একজন, হাসি-হাসি মুখ। পাখি ধরার ব্যবসা এদের, উঠোনে পা দিয়েই মালুম হয়। মেলা খাঁচা ঝুলছে এদিক-সেদিকে, খাঁচার ভিতর রং-বেরঙের পাখি। গুলতি তিরধনু সাতনলা— পাখি ধরার নানান সরঞ্জাম। সূক্ষ্ম সুতোর জাল বিছানো উঠোনে উপর— এত সূক্ষ্ম যে পাখির নজরেই পড়ে না, আধার খেতে বসে জালের সঙ্গে জড়িয়ে যায়।

অর্জুনকে ভূতানন্দ বিড়বিড় করে বলে, “অত সরু সুতো, কিন্তু বিশ মন পাথর ঝুলিয়ে দিলেও ছিঁড়ে পড়বে না।”

মেয়েটা একগাল হেসে শুধায়, “বলুন কী আদেশ।”

ভূতানন্দ বলে, “হীরামন তোতা চাই। মনিব আমাদের ভারী শৌখিন—তাঁর ফরমাস। আছে তোমাদের কাছে?”

“আছে বইকী। এখানে না থাকলে দুনিয়ার কোথাও থাকবে না।”

মেয়ে ঘাড় তুলে তীক্ষ্ণ চোখে ভূতানন্দের আপাদ-মস্তক দেখে নিল একবার। বলে, “হীরামন কি বাইরে রাখার জিনিস? কুঠুরির ভিতর আছে, ঢুকে গিয়ে দেখো। ঘাঁটিয়ে ঘাঁটিয়ে পাখির কথা শোনো গে। হীরামনের নাচ দেখিয়ে দেব এর পর, গানও শোনাব। দাম কিন্তু অনেক পড়বে।”

ভূতানন্দ বলল, “মনিব-মশায় মস্ত বড় ধনী। আসল হীরামন হলে দামের জন্য আটকাবে না।”

কথা বলতে বলতে ছোট্ট এক কুটিরের সামনে এসে গেছে তারা। মেয়েটা দেখায় “পাখি ওই ভিতরে।”

বলার শুধু অপেক্ষা—ভূতানন্দের ইশারা পেয়ে অর্জুন প্রচণ্ড ধাক্কা দিল পিঠে, চৌকাঠ গলে হুমড়ি খেয়ে মেয়ে ভিতরে পড়ল। সঙ্গে সঙ্গে রূপান্তর— খুনখুনে বুড়ি, সর্বাঙ্গে দগদগে ঘা, মাছি ভনভন করছে ঘায়ের উপর। বীভৎস মুখ, তাকিয়ে দেখা যায় না। চোখের মণি একটা গলে বেরিয়ে এসেছে। বাঁ-হাতেরও আধাআধি পচে গলে খসে পড়ছে।

ভূতানন্দ হি-হি করে হাসে, “চুম্বক-কুঠুরিতে আমাদের ঢোকাচ্ছিলি—যেমন কর্ম তেমনি ফল, নিজেই এবার আটক হয়ে গেলি।”

বুড়ির কান্নাকাটি এখন। ‘‘আপনাদের চিনতে পারিনি হুজুর। বাঁ-হাত ধরে কষে একটা হ্যাঁচকা টান দিন, কুঠুরি থেকে বের হয়ে পড়ব।”

“যা বলবি, সমস্ত করব। সুতোর সেতুর বুনন শেষ করে ফেলেছিস—আমরা সকল খবর রাখি। সেতু কোথায় রেখেছিস, বলে দে আগে। কুঠুরি থেকে বেরুনো তার পরে।”

“সেতু বোনা— সে আবার কেমন?” কুটে বুড়ি আকাশ থেকে পড়ে; ‘পাখি ধরা জাল বুনেছি—সে ওই উঠোনের উপর বিছানো। জাল ছাড়া আর আমি কিছু বুনিনে।”

ভূতানন্দ খিঁচিয়ে উঠল, “চালাকি করবি নে কুটেবুড়ি। বুননের তুই বড় ওস্তাদ, ধড়িবাজিতে আরও বড়। প্রাণের পরোয়া না করে সমস্ত খবর আমি জুটিয়ে ফেলেছি। খাল পারাপারের অসুবিধা বলে ঘণ্টাকর্ণ তোকে সুতোর সেতু বুনতে হুকুম দেয়। সেই সেতু শেষ করেছিস ক’দিন আগে। মিহি সুতোয় এমন খাসা বুননি— লম্বায় একশো হাত, তবুনাকি গুটিয়ে থলির মধ্যে ভরা যায়।”

তবু বুড়ি প্রতিবাদ করে, “মিথ্যে কথা। আপনাদের ঝুটো খবর দিয়েছে।”

রাগ দেখিয়ে ভূতানন্দ বেরিয়ে যাচ্ছে, অর্জুন পিছনে। বলে, “দিসনে সেতু—বয়ে গেল। পার হওয়া আটকে থাকবে নাকি—গাছে চড়ে পার হয়ে যাব। তোর জীবন অন্ধকারেই কাবার হবে, পাকা ব্যবস্থা করে যাচ্ছি। কুলুপ এঁটে দিয়েছ তো অৰ্জুন, চাবি নিয়েছ?”

এগিয়েছে কয়েক পা, পিছনের ব্যাকুল ডাক আসে— “ফিরে আসুন, রাগ করে যাবেন না। দেয়ালের গায়ে থলিতেই ঝোলানো আছে, নিয়ে নিন গে। ধর্ম রাখবেন কিন্তু, কুঠুরির ধার করে দিয়ে যাবেন।”

সেতুর থলি অর্জুন বগলদাবায় নিয়ে নিল। ভূতানন্দ তাড়াতাড়ি বেরুচ্ছে— হেঁটে নয়, উড়ে চলেছে সে যেন। অর্জুন প্রশ্ন করে— ‘‘কুটেবুড়িও আটক থাকবে?”

“ওকে আটকানোর জন্যেই তো এবাড়িতে ঢোকা। ঘণ্টাকর্ণের দু’নম্বুরি ডাকিনী— জটাবুড়ির নজর ফসকে কেউ যদি অ্যাদ্দূর এসে গেল, কুটেবুড়ি তাকে ধরে ফেলবে। সুতোর সেতু আমাদের উপরি লাভ—সেতু খাটিয়ে চট করে খাল পার হয়ে যাব। নয়তো ঝঞ্জাট ছিল অনেক, বিপদের ভয়ও ছিল।”

আবার কিছুদুর গিয়ে টুপির দোকান। দরজার পাশে বসে ওস্তাগর টুপি সেলাই করে, খদ্দের এলে ঘুরে ঘুরে টুপি দেখায়। ভূতানন্দ ও অর্জুন ঢুকে পড়ল। নানা রঙের নানা সাইজের রকমারি টুপি—ভূতানন্দের একটাও তবু পছন্দ হয় না। বলে, “ধুলোয় আর রোদ্দুরে মাল সব লাট হয়ে গেছে। গেল বছর নিয়েছিলাম, তেমনধারা জিনিস দেখছি নে। সে টুপি তুমি পিছনের ঘর থেকে বেছে-গুছে এনে দিয়েছিলে।”

ওস্তাগর বলল, ‘‘পিছনের ঘর থেকে এবারও নিয়ে আসছি। খদ্দের ফিরতে দেব না।”

পিছনের ঘরে গেল। যে-ই না গিয়েছে—আগে থেকে অর্জুনকে তালিম দেওয়া আছে দস্তুর-মতো— চৌকির নীচে থেকে পুরনো ময়লা শতচ্ছিন্ন এক টুপি তুলে নিয়ে দে ছুট। ভূতানন্দও পিছনে রয়েছে। আশ্চর্য টুপি—মাথায় পরলে সঙ্গে সঙ্গে অদৃশ্য, জলজ্যান্ত একটা মানুষ ঘুরছে ঘুণাক্ষরে কেউ বুঝবে না।

অর্জুন বলল, “এক টুপিতে তোমার আমার দুজনের কী করে হবে?”

ভূতানন্দ বলে, “তোমার হলেই হবে। আমার মাথায় টুপি লাগে না, মন্তোরে বাতাস হয়ে যাই। কড়ুই পালোয়ানের মড়া ঝুলছিল, আমি তো সেখানেই। দেখতে পেয়েছিলে আমায়? বলো।”

অনতিদূরে খাল। চওড়া সামান্য, কিন্তু স্রোত করাল। কুটোগাছটি পড়লে দু’খণ্ড হয়ে যায়। পারাপারে বিপদের শঙ্কা। ডালপালা-মেলানো গাছ আছে খালের এপারে, এবং ওপারেও। গাছে চড়ে লোকে খালের উপর ডালের শেষ প্রান্ত অবধি চলে যায়, সেখান থেকে ঝাঁপ দিয়ে পড়ে ওপারের গাছে। পা ফসকালেই প্রাণ যাবে, গিয়েছেও অনেক প্রাণ এতাবৎ। ভূতানন্দের বন্দোবস্তের গুণে এরা একেবারে নির্বিঘ্নে ঘণ্টাকর্ণের ফরমায়েসি সেতু অর্জুনের বগলদাবায়।

সেতুর এক মাথা গাছের সঙ্গে বাঁধল, ও-মাথায় একটা পাথর বেঁধে ছুঁড়ে দিল অর্জুন ওপারে। তাক অব্যর্থ, ঠিক লক্ষ্যস্থানে গিয়ে পড়েছে— এদিকে-ওদিকে সামান্য টানতেই ফটাস করে পাহাড়ের খাঁজে পড়ে গেল। হাতখানেক মাত্র চওড়া সেতু ভূতানন্দ তার উপর দিয়ে অবলীলাক্রমে পার হয়ে গেল। একটুও টলল না— কলকাতার কোনও মসৃণ পিচের রাস্তায় চলে গেল যেন৷ অৰ্জন কিন্তু টালমাটাল খাচ্ছে খুব। তার মধ্যে হঠাৎ ভূতানন্দ ব্যস্তসমস্ত হয়ে চেঁচিয়ে ওঠে, “চলে এসো শিগগির খুব শিগগির লাফ দিয়ে পড়ো ডাঙায়।”

অর্জুন লাফিয়ে পড়ল। তাকিয়ে দেখে, ওস্তাগর দল জুটিয়ে পিছনে ধাওয়া করেছে। তাগড়া তাগড়া জওয়ান, হাতে চকচকে খোলা তলোয়ার সেতুর মাঝামাঝি তারা এসে গেছে। ভূতানন্দ চেঁচাচ্ছে, “সেতু কেটে দাও।” খাণ্ডা ছোয়াতেই সেতু দুই খণ্ড ওস্তাগর দলসুদ্ধ ঝপাঝপ খালে পড়ে ভেসে গেল। আপদের শান্তি।

সামনে দেখা যায় ঘণ্টাকর্ণের ডেরা। আসল কাজ— এইবার— ঘণ্টাকর্ণের কান কাটা। ভূতানন্দ বলে দেয়, “মাথায় টুপি এঁটে চলে যাও এইবার, কানজোড়া টুক করে কেটে নিয়ে ফিরে এসো। এই লতাপাতার উপর ততক্ষণ একটু গড়িয়ে নিই। আমাকে এখানেই পাবে।”

বলতে বলতে ভুতানন্দ আর নেই। বাতাস হয়ে গেছে নাকি? টুপির গুণে অর্জুনও অদৃশ্য। গোড়ায় সেটা মালুম হয়নি তার। কিন্তু ঘণ্টাকর্ণের সাঙ্গোপাঙ্গরা কাজেকর্মে ঘোরাফেরা করছে- অর্জুন সামনের উপর, তার দিকে কেউ তাকিয়েও দেখে না— অবস্থা বোধগম্য হল তখন।।

তবে আর ভাবনাটা কী? ঘণ্টাকর্ণ খেতে বসেছে, অর্জুন কাছে গিয়ে কানে তাক করছে। গণ্ডারের চামড়ার চেয়েও শক্ত চামড়ার কান, হাতির কানের চেয়েও আয়তনে বড়। এহেন বস্তু খাণ্ডার স্পর্শমাত্রেই টুকটুক করে খসে পড়ল। হুঙ্কার তুলেছিল ঘণ্টাকর্ণ, কণ্ঠ সঙ্গে সঙ্গে মিইয়ে গেল। মুহূর্তে রূপান্তরকর্ণহীন ঘণ্টা হাত-পা গুটিয়ে পিণ্ডাকার হয়ে পড়ল। কানদুটোর পাতাতেই ঘণ্টার যাবতীয় দাপট সে কান গেল তো সর্বস্ব গেল। এখন থেকে মেনি বিড়ালের মতো মিউ মিউ করে বেড়াবে সে।

কাটা কান দুটো কাঁধে তুলে নিয়ে বিজয়ী অর্জুন গটমট করে যাচ্ছে। খালের ধারে এসে টুপি খুলে আবার আপন মূর্তিতে ফিরল। “ভুতো-দা”— ডাকতে-না-ডাকতেই দেখা যায় ভূতানন্দ পাশটিতে দাড়িয়ে হাসছে। বলে, “বাহাদুর বটে অর্জুন! মুখে মুখে যা বলে দিয়েছি— ভুল করোনি, ভয় পেয়ে যাওনি নিখুঁতভাবে হাসিল করে এলে। যেমনটা তুমি চেয়েছিলে— একলা হাতেই সব করেছ, আমি হাত ঠেকাইনি।”

পরক্ষণে বলে, “হাত ঠেকানোর উপায়ও নেই। আমার ভাই।”

“কেন? কেন?”

“হাত-ই নেই যে। থাকলে বাহবা বাহবা বলে নিশ্চয় তোমার পিঠ চাপড়ে দিতাম। ইচ্ছে হচ্ছে খুব, কিন্তু নিরুপায়।”

কণ্ঠস্বর কেমন ভারী হয়ে এল। বলে, “পা-ও নেই। এত যে হাঁটা-চলা করি— পায়ের হাঁটা নয়, মাটির গা ঘেঁষে ভেসে ভেসে বেড়ানো। গায়ে হাত দাও আমার, বুঝতে পারবে।”

অবাক কাণ্ড। চামড়া-হাড়-মাংস নেই, কঠিন বস্তু কিছুই নেই নরমূর্তিতে খানিকটা ধোঁয়া। ধোঁয়া মূর্তি ধরে বেড়াচ্ছে, কথা বলছে

স্তম্ভিত অৰ্জুন বলে, “কে তুমি ভুতো-দা? সত্যি কথা বলো।”

ভূতানন্দ— “বলেছি তো আগে।”

“মানুষ নও?”

“ছিলাম সেদিন অবধি।—পালোয়ান আনন্দ কড়ুই। মরে ভূত হয়ে গিয়ে আনন্দ কড়ুই আজ ভূতানন্দ।”

৫-১৯ ডিসেম্বর ১৯৭১

heading1 = খুনি – সমরেশ মজুমদার

খুনি – সমরেশ মজুমদার

এত তাড়াতাড়ি সন্ধে হয়ে যাবে বুঝতে পারেনি ওরা। কাউকে না বলে দশ মাইল দূরে পলাশবাড়িতে খেলতে এসেছিল হায়ারে, এখন সাইকেলে উঠে সন্তুর বুক ঢিপ ঢিপ করছে, দীপুর মুখ শুকনো। দিনটাকে যদি হনুমানের মতো আর একটু ধরে রাখা যেত তা হলে পাই পাই করে ঠিক বাড়ি পৌঁছে যেতে পারত।

হাওয়ায় সাইকেল দুটো যেন উড়ছিল। পিচের রাস্তাটা মসৃণ এবং ঢালু। কিন্তু মৱাঘাটের মোড় পার হতেই টুপ করে সূর্যটা ডুবে গিয়ে সন্ধেটাকে ছুঁড়ে দিল চার পাশে। উত্তেজনায় ওরা এতক্ষণ কথা। বলছিল না। সামনের রাস্তাটা যখন কালো হয়ে গেল, দু’পাশে জঙ্গলের ঝিঝিগুলো যখন একসঙ্গে শব্দ করে উঠল তখন দীপু বলল, “আমি কিছু দেখতে পারছি না রে।” সন্তুর কপালে ঘাম কিন্তু হাত-পা ঠান্ডা, ফিসফিসিয়ে বলল, “জোরে চালা, এই জঙ্গলে হাতি আছে।”

ডুয়ার্সের ওদিকটায় হাতির আনাগোনা বেশি। দীপু বলল, “তা হলে গান গাইতে গাইতে গাইতে চল।” বলেই “দুর্গম গিরি কান্তার মরু” গাইতে লাগল কাঁপা গলায় চেঁচিয়ে। মাথার ওপরে রাস্তার দু’পাশের গাছের ঝাকড়া ডাল ছাদের মতো ঝুলে আছে। তার গায়ে বসে থাকা পাখির চিৎকার ওদের গানের শব্দে যেন থেমে গেল আচমকা। অন্ধকারে তিনটে শেয়াল একসঙ্গে ডেকে উঠল ঘাবড়ে গিয়ে।

বিনাগুড়ির মোড়টা পেরিয়ে গেল শা করে। আর মাইল চারেক। তারপর কোনও রকমে সাইকেল রেখেই চেঁচিয়ে চেঁচিয়ে পড়া শুরু করে দেবে। একবার পড়তে আরম্ভ করলে বাবা আর কিছু বলবেন না, ওতে নাকি পড়ুয়ার মনোযোগ নষ্ট হয়। কিন্তু তার আগে বাবার মুখোমুখি হলে না-বলে সাইকেল নিয়ে সন্ধের পর বাড়ির বাইরে থাকার জন্য—আরও জোরে প্যাডেলে চাপ দিল সন্তু। ওরা যখন “আজি অলক্ষ্যে দাড়ায়েছে তারা” লাইনটায় পৌঁছেছে ঠিক তখনই ঘটে গেল ব্যাপারটা। দড়াম করে একটা শব্দ, সন্তুর মনে হল ও শূন্যে উঠে যাচ্ছে, সাইকেলের সিটটা পায়ের সঙ্গে জড়ানো। তার পরেই দুটো কনুই আর হাঁটু যেন থেতলে দিল পিচের রাস্তাটা। আর সেই সময়েই গায়ে কাঁটা দেওয়া আর্তনাদ উঠল অন্ধকার কাপিয়ে। ভয়ে ব্যথায় সিটিয়ে ছিল সন্তু, অন্ধকারে কিছুই দেখা যাচ্ছে না। খানিক বাদেই চাপা ডাক এল, “সন্তু, সন্তু, কোথায় তুই?”

আস্তে আস্তে উঠতে চেষ্টা করল সে। দীপুর গলা। কিন্তু সমস্ত শরীর কাপছে ওর এবং হাত-পায়ে অসম্ভব যন্ত্রণা হচ্ছে। দীপুর কিছু হয়নি, বেশ কিছুটা এগিয়ে গিয়ে আবার ফিরে এসেছে সে। “উঠে দাড়া, হেভি অ্যাকসিডেন্ট হয়েছে। তুই কেমন আছিস?”

কোনও রকমে সোজা হয়ে দাড়িয়ে সন্তু বলল, “ভাল।” সঙ্গে সঙ্গে ও টের পেল দু’হাত আর পা দিয়ে কিছু চটচটে জিনিস গড়িয়ে নামছে। রাস্তার এক পাশে ওর সাইকেলটা কেমন বেঁকে পড়ে রয়েছে। দীপু সাইকেল থেকে নেমে সেটাকে টানাটানি করতে করতে বলল, “হ্যান্ডেলটা ঘুরে। গিয়েছে, চালাতে পারবি? জলদি পালানো দরকার। লোকটা বোধহয় মরে গিয়েছে।” সঙ্গে সঙ্গে সমস্ত শরীরে কাঁপুনি এল এবং এই সময় অন্ধকারেও সন্তু বুঝতে পারল রাস্তার একপাশে ছায়া ছায়া একটা মানুষের শরীর নিথর হয়ে পড়ে রয়েছে। লোকটা অন্ধকারে চুপচাপ আসছিল আর সে ওকে ধাক্কা। দিয়ে মেরে ফেলেছে। দীপুর তাগাদায় ও কোনও রকমে সাইকেলে চাপল। হাত-পা জ্বলছে, চোখ ঝাপসা হয়ে যাচ্ছে। তার মানে কপাল থেকেও রক্ত ঝরছে। সাইকেলের পেছনের চাকা একটু বেঁকে যাওয়ায় ঘস-ঘস শব্দ হচ্ছে। লোকটার কাছ থেকে পালাতে চাইল ওরা। যদি ও মরে গিয়ে থাকে তা হলে পুলিশ নিশ্চয়ই ওকে ধরবে। ফাসি কিংবা জেল হয়ে যাবে। সন্তু কী করবে বুঝতে না পেরে জিজ্ঞাসা করল, “ও মরে গেছে?” দূরে আলো দেখা যাচ্ছে এখন। সাইকেলে গুম হয়ে বসে দীপু বলল, “হু।”

“একবার ফিরে গিয়ে দেখবি?” সন্তুর শরীর ঠান্ডা, ব্যথাগুলো টের পাচ্ছে না।

‘মাথা খারাপ! বইতে পড়িসনি খুনিরা খুনের স্পটে ফিরে যায় বলেই ধরা পড়ে।”

“আমি খুনি নাকি।” প্রায় কেঁদে ফেলল সন্তু।

“পুলিশ তাই বলবে। তোর সঙ্গে ছিলাম বলে আমিও বিপদে পড়ব। খুনির হেল্পার। তাই তোর ধরা দেওয়া চলবে না। একটা প্ল্যান করা দরকার।”

ওরা আলোর কাছাকাছি এসে যেতেই দীপু চমকে উঠল। “ইস, কী চেহারা করেছিস। এভাবে বাড়িতে ঢুকবি কী করে?” সন্তু শুনে কেঁদে ফেলল।

দীপু আবার মাথা খাটাল। “বাজারের মধ্যে দিয়ে গেলে সবাই টের পেয়ে যাবে। তার চেয়ে চাবাগানের মধ্যে দিয়ে বোবা কম্পাউন্ডারের কাছে চল, ওষুধ লাগানো দরকার।”

বোবা কম্পাউন্ডার একলা থাকেন। সন্তুকে দেখে ওষুধ লাগিয়ে একটা কাগজে খসখস করে লিখলেন, “কী করে হল?” দীপু গোটা গোটা অক্ষরে পাশে লিখে দিল, “গাছ থেকে পড়ে গেছে।” একগাদা ট্যাবলেট নিয়ে ওরা চোরের মতো বাড়ির সামনে এল। এখনও এ-দিকে ইলেকট্রিক আসেনি। দীপু অন্ধকার মাঠে দাড়িয়ে ফিসফিসিয়ে বলল, “খবরদার কাউকে কিছু বলবি না। এখন স্কুল ছুটি, তাই বাঁচোয়া। বাড়ি থেকে একদম বের হবি না। যা। খবর আমি দিয়ে যাব। এখন আমরা ক্রিমিন্যাল।”

ডিটেকটিভ বই সন্তুও পড়ে, বুঝতে অসুবিধে হল না। বাড়িতে ঢুকতেই মা চিৎকার করে হা হা করে উঠলেন। বাবার চোখ দেখে সন্তু বুঝল, শরীরে। ব্যান্ডেজ না থাকলে আজ আড়ংঘোলাই খেতে হত।

সমস্ত শরীরে ব্যথা, সন্তু ঘুমোতে পারছিল না। লোকটা মরে গেল? ওরা অবশ্য ঘন্টি বাজায়নি, কিন্তু গান গাইছিল তো, শোনেনি লোকটা? সে একটা লোককে খুন করে ফেলল! ইচ্ছে করে করেনি এটা পুলিশকে কী ভাবে বোঝাবে? বাবাকে সত্যি কথা বলে দেবে, যদি কিছু ব্যবস্থা হয়? দীপুর উপদেশ মনে পড়ল, আগ বাড়িয়ে ধরা দেবার কোনও মানে হয় না। এমনও তো হতে পারে লোকটা অজ্ঞান হয়ে পড়ে আছে রাস্তায়। তাই যদি হয় রাত্তিরে কোনও ছুটন্ত লরি ওকে চাপা দিয়ে যেতে পারে অথবা জঙ্গলের জন্তু-জানোয়ার খেয়ে ফেলতেও পারে। বাঘ নেই এদিকে, কিন্তু শেয়াল শেয়াল কি মানুষ খায়? নেকড়ে তো আছে? ঘামে শরীর জবজবে হয়ে গেল ওর।

সকাল সাতটা নাগাদ দীপু এল। বিজন মাস্টারের কাছে পড়তে যাওয়ার নাম করে বলে গেল কেউ কিছু টের পায়নি। এদিকে শরীরটা ম্যাজ ম্যাজ করছে, কেমন জ্বরো জ্বরো ভাব। এমন সময় একজন লোক ওকে ডাকতে এল। বাবা অফিসে চলে গেছেন। মা রান্নাঘরে। সন্তু তাড়াতাড়ি লোকটার কাছে গিয়ে দাঁড়াল। ওকে কোনও দিন এই ধরনের কোনও লোক খুঁজতে আসেনি কখনও। তা হলে কি সব ধরা পড়ে গেছে? লোকটা বলল, বোবা কম্পাউন্ডার তার খোঁজ করছেন, এখনই যেতে বলেছেন। তার মানে হয়ে গেল। সন্তু ফ্যালফ্যাল করে চার পাশে তাকাল। এই চাঁপাফুলের গাছ, মাঠ, চা বাগান, বাবা-মা সবাইকে ছেড়ে চেলে যেতে হবে। তাকে। কাউকে কিছু না বলে লোকটির সঙ্গে হাঁটতে লাগল সে। কাউকে দেখানোর মতো মুখ তার নেই। দীপুকে খবর দেওয়া দরকার। না, ওকে জড়িয়ে কী হাবে।

চা-বাগানের মধ্যে দিয়ে বোবা কম্পাউন্ডারের বাড়িতে যেতে হয়। পুলিশের গাড়িটা সামনে নেই কেন? সবাই কি ভেতরে বসে আছে! ও ঢুকলেই ঝাপিয়ে পড়ে হাতকড়া পরিয়ে দেবে? তা ওরা ওদের বাড়িতেও আসতে পারত! বোধহয় বোবা কম্পাউন্ডারের সাক্ষী চাইছে। সঙ্গের লোকটা ভেতরে ঢুকল না। সন্তু আড়ষ্ট পায়ে খোলা দরজা দিয়ে ভেতরে ঢুকে প্রথমে বোবা কম্পাউন্ডারকে দেখতে পেল। একদৃষ্টে চেয়ে আছেন। আর সেই সময় কে যেন তার দিকে ঝাপিয়ে পড়ল। ভয়ে আধমরা হয়েই ছিল, সন্তু দু হাত তুলে সারেন্ডার করতে গেল। সঙ্গে সঙ্গে ও শুনল হাউ-মাউ করে কে ওর পায়ের সামনে বসে কাঁদছে। প্রচণ্ড বিস্ময়ে সন্তু দেখল কুলিগোছের একটা রোগা লোক দুটো হাত মুখের ওপর জোড়া করে বলল, “মাপ কিজিয়ে খোকাবাবু, হাম থোড়া বেহেশ থা, আপকো বহুত চোট লাগায়া হাম। মাপ কিজিয়ে।” হু হু করে কাদছিল লোকটা। সন্তু ঘাবড়ে গিয়ে দেখল লোকটার মুখচোখ ফুলে ফেঁপে বীভৎস হয়ে গেছে। চোখ তো ভাল করে দেখাই যাচ্ছে না। জামায় হাতে পায়ে রক্ত শুকিয়ে কালো হয়ে গিয়েছে।

এই লোকটাকে সে কাল ধাক্কা দিয়ে মেরে ফেলেছিল, অথচ আজ ও তার কাছে ক্ষমা চাইছে। উলটে! সন্তুর চোখে জল এসে গেল, কোনও রকমে। বলল, “নেহি, নেহি।”

“হাম আপকো মার ডালাকসুর মাপ কর দিজিয়ে।” লোকটা নাছোড়বান্দা।

এমন সময় বোবা কম্পাউন্ডার আঙুল নেড়ে ডাকলেন। কাছে আসতে একটা কাগজ নিয়ে খসখস। করে লিখলেন, “তুমি মিথ্যেবাদী।”

কোনও রকমে ঘাড় নাড়ল সন্তু, হ্যা।

খুশি হয়ে বোবা কম্পাউন্ডার আবার লিখলেন, “কার ক্ষমা চাওয়া উচিত?”

হাত থেকে পেন্সিলটা নিয়ে বড় বড় করে সন্তু লিখল, “আ মা র।”

১৬ জানুয়ারি ১৯৮০

heading1 = বনকুঠির রহস্য – হরিনারায়ণ চট্টোপাধ্যায়

বনকুঠির রহস্য – হরিনারায়ণ চট্টোপাধ্যায়

চিঠিটা পেয়ে রীতিমতো আশ্চর্য হয়ে গেলাম। বছর দশেক তো হবেই, মানে কলেজ ছাড়ার পর থেকে সুকুমারের সঙ্গে আর দেখা হয়নি। শুনেছিলাম ওড়িশার এক জঙ্গলে কাঠ কেটে চালান দিচ্ছে। ব্যবসায় বেশ দু’পয়সা করেছে। কলকাতায় সে আসেই না।

চিঠিতে লেখা, ভাই আমার বড় বিপদ। তুই। আমাকে বাঁচা। যত তাড়াতাড়ি পারিস আয়। কটকে নেমে ট্যাক্সিতে সারানার জঙ্গলে চলে আসবি। আমার বাংলোর নাম বনকুঠি। যাকে জিজ্ঞাসা করবি, সেই দেখিয়ে দেবে। আসিস ভাই। তোর আশায় রইলাম। ইতি সুকুমার।

চিঠিটা পেয়ে খুব চিন্তায় পড়ে গেলাম। কী এমন বিপদ হতে পারে সুকুমারের? ব্যবসার জন্য যদি টাকার দরকার হয়ে থাকে তা হলে আমি আর কী সাহায্য করতে পারি। আমার সামান্য চাকরি। একলা মানুষ তাই কোনও রকমে চলে যায়।

তবে কি ওখানকার মজুরদের সঙ্গে কোনও রকম গোলমাল বাধল? তা হলেই বা আমি কী করতে পারি।

যাই হোক, বিপদ যখন লিখেছে তখন একবার যাওয়া দরকার।

অফিস থেকে দশ দিনের ছুটি নিয়ে বের হয়ে পড়লাম।

কটকে নামলাম সন্ধ্যা ছ’টায়। স্টেশনে অনেক ট্যাক্সি রয়েছে, কিন্তু সারানার জঙ্গলে যেতে কেউ রাজি নয়।

যাকে জিজ্ঞাসা করি, সেই বলে যেতে চার ঘণ্টা লেগে যাবে। ফেরার সময় অত রাতে বিপদ আছে। খুব চিতাবাঘের উপদ্রব।

দু-একজন বলল, রাতটা ওয়েটিংরুমে কাটিয়ে সকালেই যাবেন।

ভেবে দেখলাম সেটাই ঠিক হবে। নতুন জায়গায়, বিশেষ করে জঙ্গলে রাতে না যাওয়াই ঠিক।

ওয়েটিং রুমে রাতটা কাটিয়ে সকালে ট্যাক্সি ধরলাম। শহর ছাড়িয়ে বেশ কিছুটা যাবার পর জঙ্গলের এলাকা শুরু হল। বড় বড় শাল আর কেঁদো গাছ। ঘন লতার ঝোপ। সূর্যের আলো বন্ধ। দিনের বেলাতেই আবছা অন্ধকার।

একটু এগিয়েই ট্যাক্সি থেমে গেল। আর পথ

“কী হল?”

“আর রাস্তা নেই। আপনাকে হেঁটে যেতে হবে।”

“সারানা জঙ্গল কত দূর?”

“এই তো শুরু হল,” ট্যাক্সি ড্রাইভার আঙুল দিয়ে একটা ফলকের দিকে দেখিয়ে দিল। তাতে লেখা, সারানা জঙ্গল।

জিজ্ঞাসা করলাম, “বনকুঠি কতটা দূর হবে?”

“তা বলতে পারব না। আপনি নেমে খোঁজ করুন।”

অগত্যা ভাড়া মিটিয়ে কাঁধে ঝোলা আর হাতে স্যুটকেস নিয়ে নেমে পড়লাম।

সরু পায়ে-চলা পথ। ক্রমেই সংকীর্ণ হয়ে এল। ঝিঝির একটানা শব্দ, নাম-না-জানা পাখির কর্কশ ডাক, বাতাসে পাতা কপার শিরশিরানি আওয়াজ। এই অজগর জঙ্গলে সুকুমার থাকে কী করে? অর্থের জন্য মানুষ বুঝি সব কিছুতেই অভ্যস্ত হয়ে যায়।

বেশ কিছুটা যাবার পর জনাতিনেক কাঠুরিয়ার সঙ্গে দেখা হয়ে গেল। সকলের হাতেই কুড়াল। ঝুড়িগুলো টুপির মতন মাথায় পরেছে।

তাদের প্রশ্ন করলাম, “বনকুঠি কোন দিকে?”

তারা নিজেদের মধ্যে কী বলাবলি করল, কয়েকবার আমার আপাদমস্তক দেখল, তারপর একজন বলল, “বনকুঠি সোজা ডানদিকে, পুকুরের পাশে।”

চলতে চলতে লক্ষ করলাম কাঠুরিয়ারা একটা গাছের নীচে দাড়িয়ে আমাকে দেখছে।

গভীর জঙ্গলে নতুন লোক দেখে তাদের কৌতুহল হওয়াই স্বাভাবিক।

একটু পরে ঝোপের আড়ালে আর তাদের দেখা গেল না।

সোজা হাঁটতে লাগলাম। ঘামে সমস্ত শরীর ভিজে গিয়েছে। শহরের লোেক, এতটা হাঁটা অভ্যাস নেই। পা-দুটো টনটন করছে।

একটু এগোতেই পুকুর দেখা গেল। পুকুর নয়, বিরাট বিল। জল দেখা গেল না। পদ্মপাতায় ভর্তি।

তার পাশেই একটা বাংলো। একতলা। চারপাশের রঙের সঙ্গে মিলিয়ে বাংলোর রংও সবুজ। ছোট গেট। গেটের ওপর একটা লতা উঠেছে। তাতে বেগুনি রঙের থোকা থোকা ফুল।

চমৎকার বাংলো। পথের কষ্ট যেন নিমেষে মুছে গেল।

গেটের কাছ বরাবর গিয়ে নজরে পড়ল। একটা কাঠের ওপর সবুজ রং দিয়ে লেখা, বনকুঠি।

গেট ঠেলে ভিতরে ঢুকেই দাড়িয়ে পড়তে হল। দরজায় তালা ঝুলছে।

তার মানে সুকুমার নেই। বেরিয়েছে। কতক্ষণ অপেক্ষা করতে হবে কে জানে!

সুটকেস আর ঝোলা পাশে রেখে দেয়ালে হেলান দিয়ে বসে পড়লাম। বেশ ঝিরঝিরে বাতাস বইছে।

ক্লান্ত হয়ে ঘুমিয়ে পড়েছিলাম। যখন ঘুম ভাঙল, ঘড়ি দেখে চমকে উঠলাম। দু’ঘণ্টা পার হয়ে গেছে। তখনও দরজায় তালা ঝুলছে।

বুদ্ধি করে ঝোলার মধ্যে পাউরুটি আর কলা এনেছিলাম। কটক স্টেশন থেকে ফ্লাস্কে গরম চা ভরে নিয়েছিলাম। আপাতত তাই খেয়ে প্রাণ বাঁচালাম।

নেমে কিছুক্ষণ পায়চারি করলাম। সব জানলা বন্ধ। সেটাই স্বাভাবিক। এই ঘন জঙ্গলে কেউ জানলা খুলে বাইরে যায় না। জানলা দিয়ে বাইরে থেকে সাপখোপের ঘরের মধ্যে ঢুকে পড়ার যোলো-আনা সম্ভাবনা।

আরও দু’ঘণ্টা কাটল। সুকুমার ফিরল না।

চিন্তায় পড়লাম। এমন তো নয় সুকুমার কলকাতায় চলে গিয়েছে। আমি যে আসবই, সেটা তো তার জানবার কথা নয়। তবু চিঠি যখন আমাকে দিয়েছে, তখন তার দু’-একদিন অপেক্ষা করা উচিত ছিল।

দরজার কাছে এগিয়ে গেলাম। খুব কম দামি মরচে-পড়া তালা ঝুলছে। জোরে কয়েক বার। টানতেই তালাটা খুলে এল।

বাড়ির মধ্যে ঢুকলাম। একটা খাট, বিছানা পাতা। এক পাশে আলমারি। বোধহয় কাপড়-জামা রাখার। একটা গোল টেবিল, একটা চেয়ার।

খিদেয় চোখে অন্ধকার দেখছি। ছুটে রান্নাঘরে গেলাম। একটা জালের মিটসেফ। খুলতেই দেখলাম, চাল, ডাল, আলু আর ডিম রয়েছে। নীচে একটা স্টোভ।

রান্না করার অভ্যাস আমার ছিল। একসঙ্গে চাল-ডাল চড়িয়ে দিলাম। তার মধ্যে আলুও ছেড়ে দিলাম। দুটো ডিমও ভাজলাম।

খাওয়া সেরে নিলাম। সুকুমারের জন্য খিচুড়ি আর ডিমভাজা আলাদা করে রেখে দিলাম।

তারপর সোজা শুয়ে পড়লাম বিছানায়।

কতক্ষণ ঘুমিয়ে ছিলাম জানি না, খুটখাট শব্দ হতে উঠে বসলাম।

দরজার ওপারে বিশ্রী একটা মুখ দেখা গেল। খোচা খোচা কাচা-পাকা দাড়ি। খুদে লাল চোখ। পরনে ছেড়া শার্ট আর প্যান্ট।

চেঁচিয়ে উঠলাম, “কে?”

লোকটা ভিতরে এসে বলল, “আপনি কে? বাড়ির মধ্যে ঢুকলেন কী করে?”

তার কথায় উত্তর না দিয়ে বললাম, “তুমি কে, আগে তাই বলো।”

“আজ্ঞে, আমি এবাড়ির দেখাশোনা করতাম। রান্না, বাসনমাজা, ঘর ঝাট দেওয়া সব।”

“আমি সুকুমারের বন্ধু। সুকুমার কখন আসবে? আমি ভোর থেকে অপেক্ষা করছি।”

লোকটার ভাঙাচোরা মুখে বিস্ময়ের রেখা ফুটে উঠল। দুটো চোখ বিস্ফারিত, আমার আপাদমস্তক চোখ বুলিয়ে নিয়ে বলল, “কে আসবে? বাবু? মরা মানুষ কি ফিরে আসে?”

কথাটা কানে যেতেই লাফিয়ে বিছানা থেকে নেমে দাড়ালাম।

“কে মরা মানুষ? কী যা-তা বলছ?”

“আপনি শোনেননি কিছু? নিজের দোষে বাবু মরণ ডেকে আনল।”

মাথার মধ্যে সব গোলমাল হয়ে গেল। সুকুমার নেই! যে বিপদের ভয়ে সে আমাকে চিঠি লিখে আসতে বলেছিল, সেই বিপদই বুঝি তাকে গ্রাস করল!

আমার কি আসতে দেরি হয়েছে? কী লজ্জা, বন্ধুর প্রাণ বাঁচাতে পারলাম না।

লোকটাকে বললাম, “সব ব্যাপারটা খুলে বললো। তো। আমি কিছু বুঝতে পারছি না।”

লোকটা মেঝের ওপর বসল। খুব নিচু গলায় বলতে শুরু করল। “বাবু তো কাঠের কারবার করতেন। জঙ্গলের একবারে কোণের দিকে একটা গাছ আছে। সেটাকে আমরা তোঙ্গা গাছ বলি। সে গাছ কেউ কাটে না। তাতে অপদেবতার বাস। কাঠুরেরা কেউ সে গাছ কাটতে রাজি হল না। সবাই চলে এল জঙ্গল থেকে, কিন্তু বাবু নাছোড়বান্দা। বললেন, ‘এ জঙ্গলের সব গাছ আমি ইজারা নিয়েছি, কোনও গাছ আমি ছাড়ব না।’ বাবু কুড়াল নিয়ে নিজেই তার ডাল কাটতে শুরু করলেন। গোটা তিনেক ডাল মাটিতে লুটিয়ে পড়ল। কাটা জায়গা দিয়ে রক্তের মতন আঠা ঝরতে লাগল। আমি জোর করে বাবুকে টেনে বাড়ি নিয়ে এসেছিলাম। তারপর—”

“কী তারপর?”

“পরের দিন ভোরে এসে দেখি সদর দরজা খোলা। বাবু মেঝের ওপর পড়ে আছেন। দুটো চোখ যেন ঠিকরে বের হচ্ছে। বাবুকে কেউ গলা টিপে মেরে ফেলেছে। বাবুর হাতের মুঠোয় তোঙ্গাগাছের ছোট একটা ডাল।”

বললাম, “তার মানে সুকুমারকে ডাকাতে মেরে ফেলেছে।”

“না বাবু, এখানে চোরডাকাত নেই। এত গভীর জঙ্গলে কে আসবে ডাকাতি করতে। ডাকাত হলে বাবুর টাকাকড়ি জামাকাপড় নিয়ে যেত না? কিচ্ছু কেউ ছোঁয়নি। তা ছাড়া বাবুর আর-এক হাতের মুঠোয় একটা কাগজ ছিল। তাতে লেখা, তোঙ্গা বাবার কোপ থেকে আমাকে বাঁচাও। আমার বড় কষ্ট হচ্ছে। তোঙ্গাগাছের শক্ত ডাল আমার গলা চেপে ধরেছে। উঃ।”

‘কাগজটা কোথায়?”

“এই যে বাবু।” লোকটা উঠে রান্নাঘরে গিয়ে একটা হাঁড়ির মধ্যে থেকে ডায়েরির একটা ছেড়া পাতা নিয়ে আমার হাতে দিল।

লোকটা যা বলেছিল সেই সবই কাগজে লেখা রয়েছে। সুকুমারেরই হাতের লেখা।

জিজ্ঞেস করলাম, “তুমি বাংলা পড়তে পার?”

“বলতে পারি বাবু, পড়তে পারি না।”

“তবে এ লেখা পড়লে কী করে?”

“আমি পড়িনি বাবু। পুলিশের লোক এসেছিল খবর পেয়ে। তাদের মধ্যে একজন বাংলা জানত, সেই পড়ে শুনিয়েছিল। কাগজটা আমার হাতে ফেরত দিয়ে বলেছিল, যত সব আজগুবি কাণ্ড।”

কথাটা হঠাৎ আমার মনে পড়ে গেল। সব। ব্যাপারটা কেমন সন্দেহজনক। অলৌকিক ব্যাপারে আমার মোটেই বিশ্বাস নেই।

“কত দিন আগে এটা ঘটেছে?”

লোকটা হিসাব করে বলল, “তা দিন পনেরো তো হবেই।”

“মিথ্যে কথা,” ধমক দিয়ে উঠলাম। “দিন পাঁচেক আগে সুকুমার আমাকে চিঠি দিয়েছিল। এই দেখো সেই চিঠি।”

পকেট থেকে পোস্টকার্ডটা লোকটার দিকে এগিয়ে দিতে গিয়েই চমকে উঠলাম। পোস্টকার্ডে একটি আঁচড়ও নেই। কেবল লাল লাল ছোপ।

সুকুমারের গলায় যে ধরনের লাল দাগের কথা লোকটা বলেছিল, অনেকটা বুঝি সেই ধরনের।

২ জুলাই ১৯৮০

heading1 = একদম রূপকথা – সুনীল গঙ্গোপাধ্যায়

একদম রূপকথা – সুনীল গঙ্গোপাধ্যায়

বাবলুর ছোটমামার একটু ডান দিকে বেঁকে যাওয়ার দোষ আছে। তার শরীরটা ডান দিকে বেঁকে যায় না, শরীর ঠিকই থাকে, কিন্তু একটু অন্যমনস্ক হলেই ডান দিক ছাড়া অন্য কোনও দিকের কথা তার মনেই পড়ে না। বেলগাছিয়া থেকে ট্যাক্সি করে হয়তো যাচ্ছেন কলেজ স্ট্রিটে, শ্যামবাজারে এসে ড্রাইভার যেই জিজ্ঞেস করল, “আভি কিধার সাব?” ছোটমামা অমনি বললেন, “ডাইনা!” ব্যাস। চলে গেলেন টালার দিকে। খানিক বাদে রাস্তার পাশে একটা বিরাট গম্বুজ দেখে তার খেয়াল হল, এটা তো কলেজ স্ট্রিটের দিকের রাস্তা নয়। ড্রাইভারকে তিনি বললেন, “ইধার কহে লে আয়া? আঁ?” ড্রাইভারকে বকাবকি করে গাড়ি ঘুরিয়ে নিতে বললেন তক্ষুনি। খানিক বাদেই ছোটমামা আবার অন্যমনস্ক। শ্যামবাজারে এসে ট্যাক্সি ড্রাইভার ফের জিজ্ঞেস করল, “বলিয়ে, আভি কিধার?” ছোটমামা গম্ভীরভাবে বললেন, “ডাইনা!” ব্যাস, কলেজ স্ট্রিটের বদলে ট্যাক্সি চলে গেল অন্য দিকে।

এ রকম যে কতবার হয়েছে তার ঠিক নেই!

কারও ঠিকানা খুঁজে বার করতে হলেই ছোটমামার পক্ষে দারুণ বিপদ। উনি রাস্তার বাঁ দিকের বাড়িগুলো একদম দেখবেন না। দু’দিকে দুটো গলি থাকলে ঠিক ডান দিকে বেঁকবেন।

সবচেয়ে মজা হল ওঁর নিজের কলেজে।

বাবলুর এই ছোটমামার নাম হারানচন্দ্র রক্ষিত। বেশ নামকরা লোক। অঙ্ক আর জ্যোতির্বিজ্ঞান বিষয়ে তিনখানা বই লিখেছেন। সেই বই এখনও অনেকে পড়ে। সেই বইগুলো যে-প্রকাশক ছাপিয়েছেন, তার বেশ সুবিধে। ছোটমামাকে পয়সা দিতে হয় না। দোকানটা কলেজ স্ট্রিটের বা ফুটপাথে কিনা। ছোটমামা ডান দিকটা খুঁজে খুঁজে সেই দোকানের সন্ধান না পেয়ে ফিরে আসেন।

ছোটমামা যে অঙ্কে এত ভাল, তার কারণ, সব অঙ্কই ডান দিক থেকে শুরু করতে হয়। যদি অঙ্ক জিনিসটা বাঁ দিক থেকে শুরু হত, তা হলে ছোটমামার বোধহয় লেখাপড়া শেখাই হত না।

ছোটমামা একটা কলেজে অঙ্কের অধ্যাপক। ওঁর প্রথম ক্লাসটা থাকে তিনতলায়, সিড়ি দিয়ে উঠেই বা দিকের ঘরে। প্রায় প্রত্যেক দিনই ছোটমামা খুব ব্যস্তসমস্ত হয়ে সিড়ি দিয়ে উঠে ডান দিকের ঘরটায় ঢুকে পড়বেন। সেখানে তখন সেকেন্ড ইয়ারে ইংরিজির ক্লাস হবার কথা। ছেলেরা ছোটমামাকে দেখেই চেঁচিয়ে ওঠে। “হারান-স্যার আজ আবার ঘর হারিয়ে ফেলেছেন।”

অনেক দিন এ রকম হবার পর কলেজের প্রিন্সিপাল ঘর দুটো বদলে দিলেন। ছোটমামার প্রথম অঙ্কের ক্লাসটা ডান দিকের ঘরেই হবে। তাতেও খুব সুবিধে হল না। কারণ, ছোটমামার দ্বিতীয় ক্লাসটা দোতলায়। প্রথম ক্লাসটা শেষ করে ঘর থেকে বেরিয়েই ছোটমামা ডান দিকে হাঁটতে শুরু করেন। সিড়ি পড়ে রইল বাঁ দিকে। ডান দিকের লম্বা বারান্দাটায় একেবারে শেষ কিনারায় গিয়ে ছোটমামা আপন মনে বলে ওঠেন, “দুর ছাই, সিড়িটা গেল কোথায়?”

ছোটমামার এই ডান দিকে বাঁকার রোগ নাকি সেই একেবারে ছেলেবেলা থেকে। বাবলুর দিদিমা বলেন, “নিশ্চয়ই বাচ্চা বয়সে ওর দিকে কোনও ডাইনি নজর দিয়েছিল, তাই ডান দিকে ছাড়া আর কিছু চেনে না।”

বাবলুর মা তাই শুনে বলেছিলেন, “তোমাকেও মা বলিহারি। তুমি কেন ছোড়দার নাম হারান রেখেছিলে? তাই তো ছোড়দা সব সময় হারিয়ে যায়?”

বাবলু বলেছিল, “ভাগ্যিস পদবিটা রক্ষিত। তাই ছোটমামা শেষ পর্যন্ত রক্ষা পেয়ে যান।”

এই ছোটমামাকে কখনও কলকাতার বাইরে যেতে হলে আত্মীয়-স্বজনদের মধ্যে কেউ-না-কেউ সঙ্গে যায়। নইলে ছোটমামা বারবার দিক ভুল করে সব কাজ পণ্ড করে ফেলবেন।

একবার ছোটমামাকে যেতে হল মুর্শিদাবাদে। ওখানে ছোটমামাদের খানিকটা জমি আছে। মুর্শিদাবাদে আর যাওয়া হয় না, জমিটাতে চাষবাসও করা হয় না, এমনি-এমনি পড়ে আছে বলে ছোটমামা ঠিক করেছেন, এ জমি গভর্নমেন্টকে দান করে দেবেন। চিঠিপত্র লিখে সব ঠিকঠাক হয়ে গেছে, শুধু। মুর্শিদাবাদে গিয়ে সেটলমেন্ট অফিসে ছোটমামাকে সই করে আসতে হবে। সঙ্গে যাবার আর কেউ নেই। তাই ঠিক হল বাবলু যাবে। বাবলুর পরীক্ষা সবে শেষ হয়েছে, স্কুল ছুটি।

বাবলুর বয়স চোদ্দো বছর, সে একা-একা রাস্তাঘাট চিনে যেতে পারে, সে ঠিক ছোটমামাকে সামলাতে পারবে।

প্রথমেই তো গোলমাল হল শিয়ালদায় গিয়ে।

প্ল্যাটফর্মের দু’পাশে দুটো ট্রেন দাড়িয়ে। ছোটমামা গেট দিয়ে ঢুকেই গটমট করে উঠে পড়লেন ডান দিকের ট্রেনটায়। বাবলু ছোটমামার হাত ধরে টেনে নামিয়ে এনে বলল, “এ কী করছ ছোটমামা? এটা তো যাবে দার্জিলিং! আমাদের মুর্শিদাবাদ লোকাল ওই বাঁ দিকেরটা।”

ছোটমামার একটা গুণ এই যে, ভুল ধরিয়ে দিলে তিনি তক্ষুনি তা মেনে নেন। একগাল হেসে বললেন, “তাই তো, খুব ভুল হয়ে গিয়েছিল তো! গরম কোট সোয়েটার আনিনি, এই অবস্থায় কি দার্জিলিং যাওয়া যায়? তোর খুব কষ্ট হত!”

বাবলু ছোটমামাকে নিয়ে উঠে বসল বাঁ দিকের ট্রেনটায়। বলাই বাহুল্য, ছোটমামা বসলেন ডান দিকের জানলার পাশে।

তিন-চারটে স্টেশন পেরুবার পর সেই কামরায় উঠলেন টিকিট চেকার। টিকিট ছোটমামার কাছে। ছোটমামা পরে আছেন ধুতি-পাঞ্জাবির ওপর একটা পাতলা জহর-কোট। মুখে চুরুট। ছোটমামা চুরুটটা নামিয়ে রেখে বললেন, “দিচ্ছি!”

তারপর ছোটমামা জহর-কোটের পকেট, পাঞ্জাবির পকেট সব খুঁজলেন। তারপর বললেন, “এই রে, টিকিট বোধহয় তা হলে ভুল করে বাড়িতে ফেলে রেখে এসেছি।”

বাবলু সব নজর রাখছিল। বাঁ দিকের জানলার কাছ থেকে উঠে এসে সে খপ করে ছোটমামার পাঞ্জাবির বাঁ পকেটে হাত ঢুকিয়ে দিল। অমনি পাওয়া গেল টিকিট।

ছোটমামা বললেন, “তাই তো! ইশ, মনেই পড়েনি।”

টিকিট চেকারটি কেমন যেন অবাকভাবে তাকালেন ছোটমামার দিকে।

একটু বাদে বাবলুকে কাছে ডেকে ছোটমামা কানে কানে ফিসফিস করে গোপন কথা বলার মতন ভঙ্গি করে বললেন, “শোন বাবলু, তোকে একটা কাজের কথা বলি। মুর্শিদাবাদ স্টেশনে নেমে কিন্তু বাঁ দিকে গেলে সেটলমেন্ট অফিস। ভুল করে ডান দিকে চলে গেলে কিন্তু অনেক ঘুরপাক খেতে হবে!”

বাবলু অবাক। ছোটমামার তা হলে মাঝে-মাঝে বাঁ দিকের কথাও মনে থাকে দেখা যাচ্ছে।

অবশ্য এর পর দু’বার ছোটমামা বাথরুমে যেতে গিয়ে ব্যর্থ হয়ে ফিরে এলেন। বাথরুমটা কামরার বা দিকে। দু’বারই বাবলু আবার ছোটমামার হাত ধরে বাথরুমের কাছে নিয়ে গেল।

মুর্শিদাবাদ স্টেশনে নেমে একটা সাইকেল রিকশায় চেপেই ছোটমামা বললেন, “ডাহিনা চললা!”

বাবলু বলল, “বাঃ, তুমি যে নিজেই বলেছিলে যে, সেটলমেন্ট অফিস বাঁ দিকে।”

ছোটমামা বললেন, “তাই বলেছিলাম বুঝি? চল তা হলে। অবশ্য ডান দিক দিয়েও যাওয়া যায়। তোরা বুঝিস না, শুধু ডান দিকে ঘুরেও পৃথিবীর সব জায়গায় যাওয়া যায়। এটা হল সিম্পল ম্যাথমেটিক্স!”

যাই হোক, সেটলমেন্ট অফিসের কাজকর্ম খুব সহজেই মিটে গেল। ফেরার ট্রেন আবার রাত্তিরে। কিন্তু ছোটমামা আগেই ঠিক করেছেন, এক-দু’দিন : এখানে হোটেলে থেকে বাবলুকে মুর্শিদাবাদের সব ভাল-ভাল ঐতিহাসিক জায়গা ঘুরিয়ে-ঘুরিয়ে দেখাবেন।

সই-টই করে বেরিয়ে আসবার পর ছোটমামা বললেন, “আগে একবার আমাদের জায়গাটা দেখে এলে হয় না? দিয়েই তো দিলাম, একবার শেষ দেখা দেখে নিই! ছোটবেলায় ওখানে অনেকবার এসেছি। অনেকখানি জমির সঙ্গে একটা ছোট বাড়ি আছে, পুকুর আছে, পেয়ারা গাছ আছে…।”

বাবলু বলল, “হ্যা চলো, সেই জায়গাটা দেখে আসি। পেয়ারা গাছে পেয়ারা হয়?”

ছোটমামা বললেন, “হ্যা, হবে না কেন? আমি ছোটবেলায় গাছে চড়ে কত পেয়ারা পেড়েছি। ডান দিকের একটা ডালে এই অ্যাতো বড়-বড় পেয়ারা!”

একটা সাইকেল-রিকশায় উঠে ছোটমামা ডান দিকে না বলে বললেন, “চলো কাটারা মসজিদের দিকে। ওখানে গেলেই আমি ঠিক চিনতে পারব।”

কাটারা মসজিদের কাছে এসে রিকশাওয়ালা জিজ্ঞেস করল, “বাবু, এবার কোন্ দিকে?”

ছোটমামা বললেন, “ওই তো ডান দিকে একেবারে সোজা রাস্তা।”

ডান দিকে খানিকটা যাবার পর রাস্তাটা এক জায়গায় বাঁ দিকে বেঁকে গেছে। সেখানে পৌঁছেই। ছোটমামা বললেন, “ও দিকে নয়, ও দিকে নয়, আবার ডান দিকে।”

বাবলু বলল, “ছোটমামা, ডান দিকে তো রাস্তা নেই, শুধু মাঠ। বাঁ দিকেই যেতে হবে নিশ্চয়ই।”

ছোটমামা বললেন, “তুই থাম্ তো। আমি স্পষ্ট চিনতে পারছি। তুই খালি বাঁ দিকে যেতে চাস। আমার ডান দিকে ঘোরা রোগের মতন তোরও কি বাঁ দিকে ঘোরা রোগ হয়ে গেল নাকি? যখন সত্যিই ডান দিকে যাওয়া দরকার, তখনও বাঁ দিকে যেতে হবে?”

বাবলু থতমত খেয়ে চুপ করে গেল।

এবড়োখেবড়ো মাঠের ওপর দিয়ে সাইকেল রিকশাটা লাফাতে লাফাতে চলল। আরও খানিকটা যাবার পর রিকশাওয়ালা বলল, “বাবু, আর কোথায়? এ দিকে যে ধু-ধু মাঠ!”

ছোটমামা প্রবল উৎসাহের সঙ্গে বললেন, “আরে, তুমি চলোই-না! যে তালগাছটা দেখছ, ওর। ডান দিকে গেলেই…”

তালগাছের কাছে এসেও বাড়ি-ঘর কিছুই দেখা গেল না। তখন রিকশাওয়ালা জানাল যে, সে আর যেতে পারবে না।

ছোটমামা নেমে পড়ে বললেন, “ঠিক আছে, এর পর আমরা হেঁটেই যাব।”

বাবলু বলল, “ছোটমামা, এর পর আমরা ফিরব কী করে? রাস্তাই তো চিনতে পারব না!”

ছোটমামা বললেন, “তুই আয়না! মুর্শিদাবাদের সব আমার চেনা।”

রিকশাওয়ালার ভাড়া মিটিয়ে দিয়ে ছোটমামা হনহন করে হাঁটতে লাগলেন। ডান দিকে দূরে কতকগুলো গাছপালা দেখা যাচ্ছে, ছোটমামার মুখ সেই দিকে। বাবলুও বাধ্য হয়েই পেছন পেছন চলল।

মিনিট দশেক হাঁটার পর সেই গাছগুলোর মধ্যে একটা বাড়ি দেখা গেল।

ছোটমামা বলল, “ওই যে দ্যাখ! দেখলি, আমি বলেছিলাম না যে, ঠিক চিনতে পেরেছি জায়গাটা। ওই তো আমাদের বাড়ি।”।

কাছে গিয়ে বোঝা গেল, একসময় বেশ শৌখিন বাড়ি ছিল, সামনে পুকুর আর বাগান। এখন অনেক কিছুই ভেঙেচুরে গেছে, আগাছা গজিয়েছে চারদিকে। দেখলেই বোঝা যায়, এবাড়িতে অনেক দিন কোনও মানুষ থাকে না।

ছোটমামা ভাঙা পাঁচিলের পাশ দিয়ে বাগানে ঢুকে বাড়িটার দিকে চেয়ে রইলেন কিছুক্ষণ। তারপর ঘাড় চুলকোতে-চুলকোতে বললেন, “হু-উ-উ, এই তো সেই বাড়িটা। অবশ্য তখন একতলা ছিল, এখন দোতলা হয়ে গেছে। তা তো হবেই, অনেক দিন অযত্নে পড়ে ছিল কিনা!”।

বাবলু ফিক করে হেসে ফেলল। অযত্নে পড়ে থাকলে বুঝি একতলা বাড়ি দোতলা হয়ে যায়?

ছোটমামা বললেন, “পুকুরটাও গোল ছিল, এখন চৌকো হয়ে গেছে…দেখাশোনা করার কেউ নেই

বাবলু জিজ্ঞেস করল, “পেয়ারা গাছ কোথায়?”

“কেন, পুকুরের ডান দিকে, দু-তিনটে পেয়ারা গাছ আছে।”

বাবলু সে দিকে দৌড়ে চলে গেল। তারপর অনেক খুঁজল। সেখানে অনেক ঝোপঝাড়, দু’-একটা আম আর জামগাছ থাকলেও পেয়ারা গাছ একটাও নেই।

বাবলু চেঁচিয়ে জিজ্ঞেস করল, “ছোটমামা, কোন ডান দিকে?”

“তার মানে?”

“এখান থেকে আমার ডান দিকে, না ওখান। থেকে তোমার ডান দিকে?”

“এবার তোর ডান দিকটায় খুঁজে দ্যাখ!”

সমস্ত বাগান তন্নতন্ন করে খুঁজেও বাবলু কোনও ‘ পেয়ারা গাছ দেখতে পেল না।

ছোটমামার কাছে ফিরে এসে বাবলু বলল, “দেখা তো হল, এবার ফিরে চললা!”

ছোটমামা বললেন, “দেখলি, বলেছিলাম কি না, কী সুন্দর বাড়ি আর বাগান! যাক শেষ দেখাটা হয়ে গেল। ছোটবেলায় এখানে কত খেলা করেছি! আর একটা জিনিস দেখা বাকি আছে।”

‘কী?

“যে-ঘরটায় আমি শুতাম, সেই ঘরটা সিঁড়ি দিয়ে উঠেই ডান দিকের ঘর, রং-পেনসিল দিয়ে দেয়ালে আমার নাম লেখা। চল, তোকে দেখাচ্ছি।”

বাবলু আবার হেসে ফেলল, ছোটমামা যে সম্পূর্ণ কোনও ভুল বাড়িতে এসেছেন, তাতে তার কোনও সন্দেহই নেই।

বাড়িটার সামনের দিকে কয়েক থাক চওড়া সিড়ি, তারপর মস্ত বড়’রক, তার ওপাশে একটা লম্বা হলঘর। দরজা-জানালা সবই ভাঙা।

ছোটমামা সিড়ি দিয়ে ওপরে উঠে এসে বললেন, “হু-উ-উ, এই বারান্দাটা আগে ছিল না বটে, সে যাই হোক, ভেতরের ডান দিকের ঘরটা… নিশ্চয়ই দেখবি দেয়ালে আমার নাম লেখা আছে এখনও।”

হলঘরটা পেরিয়ে ভেতরে গিয়ে ছোটমামা ডান দিকের ঘরের দেয়ালে মনোযোগ দিয়ে নিজের নাম খুঁজছেন, এমন সময় বাবলু একটা আওয়াজ পেয়ে চমকে উঠল। মানুষের গলার আওয়াজ। খু-খু-খুঁ শব্দে কে যেন কাঁদছে।

বাবলু শিউরে উঠল একেবারে। প্রথম থেকেই তার সন্দেহ হয়েছিল, এ বাড়িতে ভূত আছে।

সে ছোটমামার জামা চেপে ধরে বলল, “শুনতে পাচ্ছ?”

‘কী বল তো ওটা?”

‘আওয়াজটা কোথা থেকে আসছে?”

“হাওয়া-টাওয়া হবে বোধহয়। চল তো দেখা যাক।”

সে-ঘর থেকে বেরিয়ে এসে আওয়াজটা আরও জোরে শোনা গেল। এবার বোঝা গেল আওয়াজ হচ্ছে ভেতর দিকের বাঁ দিকের একটা ঘর থেকে। একমাত্র সেই ঘরটার দরজা অক্ষত আছে, সেই দরজার বাইরে তালা বন্ধ।

ছোটমামা বললেন, “ব্যাপারটা ভাল করে দেখতে হয়। চল তো!”

সেই ঘরের দরজায় কান পেতে ওরা শুনতে পেল একটা বাচ্চা ছেলের মতন গলা। অনেকটা যেন দমবন্ধ-মতন অবস্থায় কাদছে।

দরজা ঠেলে একটু ফাঁক করে ভেতরে তাকিয়ে আরও চমকে উঠল বাবলু।

ঘরের মেঝেতে শুয়ে আছে একটা বাচ্চা ছেলে, তার হাত-পা-মুখ বাঁধা। তার সামনে একটা ভাতের থালা, জলের গেলাস। ছেলেটা ওদের দিকেই

ব্যাকুল চোখে তাকিয়ে আছে।

বাবলু বলল, “ছোটমামা, কী ব্যাপার?”

“তাই তো! ছেলেটাকে কে এখানে বেঁধে রেখে গেছে?

“তালাটা ভাঙা যায় না?”

“দরজাটাও পুরননা। আয় দুজনে মিলে ঠেলি।”

দু’জনে মিলে একসঙ্গে খুব জোরে ধাক্কা দিতেই দরজাটার একটা পাল্লা খুলে গেল। বাবলু সঙ্গে সঙ্গে ভেতরে ঢুকে ছেলেটার মুখের বাঁধন খুলে দিয়ে জিজ্ঞেস করল, “তুমি কে? তোমাকে এখানে এই অবস্থায়…”

ছেলেটা বলল, “পরে বলব… পরে সব বলব। আমাকে ওরা মেরে ফেলবে। আপনাদেরও দেখতে পেলে মেরে ফেলবে। শিগগির আমাকে এখান থেকে নিয়ে চলুন।”

ছোটমামা চটপট ছেলেটার হাত আর পায়ের বাঁধন খুলে দিতে-দিতে জিজ্ঞেস করলেন, “ওরা মানে কারা?”

ছেলেটা বলল, “ডাকাত! আমাদের বাড়ি থেকে আমাকে চুরি করে এনেছে। আমাদের বাড়ি চন্দননগর। তিন দিন আমাকে এখানে.. শিগগির চলুন, এক্ষুনি ওদের কেউ এসে পড়বে।”

ছেলেটা নিজেই তিরের মতন দৌড়ে বাইরে বেরিয়ে এল। ছোটমামা আর বাবলুও ছুটতে লাগল ওর সঙ্গে সঙ্গে।

মাঠের মধ্যে অনেকটা ছোটার পর পিছনে ধপ করে একটা শব্দ হতেই বাবলু মুখ ফিরিয়ে দেখল সেই বাড়িটার পাশ থেকে দুটো যণ্ডামার্কা লোক ওদের দিকে তেড়ে আসছে আর ইট ছুঁড়ছে।

বাবলু বলল, “আরও জোরে ছোটো, ছোটমামা, ওরা আসছে!”

ছেলেটা বলল, “ওদের কাছে বন্দুক আছে।”

ছোটমামা বললেন, “এঁকে-বেঁকে ছোট, এঁকে-বেঁকে, তা হলে ওরা টিপ করতে পারবে না।”

সেই তালগাছটার কাছে এসে ছোটমামা জিজ্ঞেস করলেন, “এবার কোন দিকে রে বাবলু? ডান দিকে তো?”

বাবলু বলল, “না, এবার বাঁ দিকে গেলেই বড় রাস্তা।”

“ঠিক বলেছিস।”

ওরা বড় রাস্তায় পৌঁছে আবার পেছন দিকে তাকাল। তখন আর ডাকাতদের দেখতে পাওয়া গেল না।

৪ জানুয়ারি ১৯৮১

heading1 = তারিণীখুড়ো ও ডুমনিগড়ের মানুষখেকো – সত্যজিৎ রায়

তারিণীখুড়ো ও ডুমনিগড়ের মানুষখেকো – সত্যজিৎ রায়

‘আমি তখন ছিলাম ডুমনিগড় নেটিভ স্টেটের ম্যানেজার, বললেন তারিণীখুড়ো।।

‘ডুমনিগড় ম্যাপে আছে? জিজ্ঞেস করল ন্যাপলা। ন্যাপলার মুখে কিছু আটকায় না।

‘তোর কি ধারণা, ম্যাপে যা আছে তার বাইরে আর কিছু নেই? চোখ নাক কুঁচকে বিস্ময় আর বিরক্তি দুটোই একসঙ্গে প্রকাশ করে বললেন তারিণীখুড়ো৷ ‘ম্যাপ তৈরি করে কারা? মানুষে তো! ভগবানের সৃষ্টিতে ডিফেক্ট থাকে জানিস? জোড়া মানুষ সায়ামিজ টুইনসের কথা শুনিসনি? হাতে ছ’টা করে আঙুল, বাছুরের দুটো মাথা— এ সব শুনিসনি? ম্যাপে নেই ডুমনিগড়। এই নিয়ে ফিলিপসের অ্যাটলাস কোম্পানিকে কড়া চিঠি দিয়েছিলাম সেই সময়। তারা লিখলে, ভেরি সরি, আগামী সংস্করণে শুধরে দেবে। দেয়নি যে, সেটা স্রেফ গাফিলতি। ডুমনিগড় হচ্ছে মধ্যপ্রদেশের বাঘেলখণ্ডে। মাইহার অবধি ট্রেন, তারপর একশো বত্রিশ কিলোমিটার পুবে গাড়িতে। হল?

ন্যাপলা চুপ মেরে গেল। আমরাও বাঁচলাম, কারণ তারিণীখুডোর গল্প শোনার আগ্রহ আমাদের সকলের সমান, ন্যাপলারও। খুড়ো আসলে আমাদের কেউ হন না, তবে খুব ছেলেবেলা থেকেই দেখে আসছি ইনি মাঝে-মধ্যে আসেন আমাদের বাড়িতে। আমার জন্মের আগে বাবারা যখন ঢাকায় ছিলেন, তখন তারিণীখুড়ো ছিলেন আমাদের পড়শি। তাই খুড়ো। বাবারও খুড়ো, আমাদেরও খুড়ো। খুড়ো ছাড়া আর ওঁকে কেউ কিছু বলে বলে জানি না। বাবার কাছেই শুনেছি যে, ভদ্রলোক নাকি চাকরির ধান্দায় সারা ভারতবর্ষ ঘুরেছেন, আর অভিজ্ঞতাও হয়েছে বিচিত্র রকম। কাজেই গল্পের স্টক অঢেল। খুড়ো বলেন যে, শুধু আর্টের খাতিরে যেটুকু কল্পনার আশ্রয় নিতে হয় সেটুকু ছাড়া নাকি সবই সত্যি।

গল্পের প্রথম লাইন বলে থেমে গেছেন খুড়ো, কারণ তার ফরমাশ-মতো দুধ-চিনি ছাড়া চা এসে গেছে। এ-জিনিসটি একটু বেশি রসিয়ে রসিয়ে খাচ্ছেন দেখে ন্যাপলা অধৈর্য হয়ে বলল, ডুমনিগড়ে হলটা কী?

বলছি, বলছি, বললেন তারিণীখুড়ো। এই র’টি খাওয়ার অভ্যাস আমার ডুমনিগড় থেকেই। রাজা ভূদেব সিংহের হয়েছিল ডায়াবিটিস। এককালে সাত রঙের সাত রকম মিঠাই বরাদ্দ ছিল রোজ দু’বেলা। তা ছাড়া নিয়মিত মদ্যপান করতেন। আমার ডাক পড়ত সন্ধ্যাবেলা যেদিনই খুলতেন। শপাঞ-এর বোতল।

শপাঞ?’— নামটা আমাদের সকলের কাছেই নতুন।

‘অশিক্ষিতরা যেটাকে বলে শ্যাম্পেন,’ বললেন খুড়ো। যাই হোক, রাজা এক দিনে সব পরিত্যাগ করেন। আমার চোখের সামনে যোললা স্টোন থেকে সাড়ে ন’ স্টোনে নেমে গেল ওজন। আর সেই সময়ই খুনটা হয়।

‘খুন?’

আমাদের পাঁচজন শ্রোতার পাঁচ রকম গলায় একসঙ্গে উচ্চারিত হল প্রশ্নটা।

‘হ্যা, খুন। রাজার তিন ছেলে— শ্রীপত, ভূপত আর অনুপ। ছোটটা রায়পুরে রাজকুমার কলেজে পড়ে, বড় দুটো পড়াশুনা শেষ করে ডুমনিগড়েই থাকে। বড় শ্রীপতই হল খুন। শ্রীপতের ইয়ার ছিল নারায়ণ শ্রীমল। ধনী ব্যবসাদার ডুমনিগড়ের রাইস-কিং পুরুষোত্তম শ্রীমলের একমাত্র ছেলে। জুয়ার আড্ডা বসত নারায়ণের বাড়িতে। এক সন্ধ্যায় তুমুল বচসা হয় শ্রীপত আর নারায়ণে। প্রায় হাতাহাতি। শ্রীপত জিতছিল প্রায় বিশ হাজার টাকা। সেই সময় নারায়ণের হাতে তার জোচ্চুরি ধরা পড়ে যায়। নারায়ণ শাসায় তাকে খতম করবে বলে।

‘যাই হোক, খেলা শেষ করে বাড়ি ফিরছিল শ্রীপত। তখন রাত এগারোটা। হেঁটেই ফিরত। রাজবাড়ি থেকে শ্রীমলদের বাড়ি হাফ-এ-মাইল। পথে পড়ে রাম সরোবর। ভারী সুদৃশ্য লেক, ঠিক মধ্যিখানে একটি শ্বেতপাথরের মিনি-প্রাসাদ, নৌকো করে যাওয়া যায় সেখানে। সেই লেকের ধারে কে যেন রিভলভার দিয়ে গুলি করে শ্রীপতকে। পয়েন্ট-ব্ল্যাঙ্ক রেঞ্জ থেকে মেরেছে, এক গুলিতেই সাবাড়। পুলিশ নারায়ণকে সন্দেহ করে। সে যে শ্রীপতকে মারবে বলে শাসিয়েছে, সেকথা জেরাতে আড়ার সকলেই স্বীকার করে, কিন্তু শেষ পর্যন্ত উপযুক্ত প্রমাণের অভাবে নারায়ণ বেকসুর খালাস পেয়ে যায়। আমি অবশ্য খুনের সময় কাছেই ছিলাম।‘

‘বলেন কী!‘ আবার পাঁচটা গলা একসঙ্গে।

‘জোনাকি স্টাডি করছিলাম,’ বললেন। তারিণীখুড়ো, সামনে দেওয়ালি রাজাকে কথা দিয়েছিলাম পিদ্দিমের বদলে একটা নতুন ধরনের বাতির বন্দোবস্ত করব। ইলেকট্রিক নয়। কাচের টিউবের অর্ডার দিয়ে দিয়েছিলাম। রাজবাড়ির যত ব্যালকনি আর যত বারান্দা, সব ক’টার আলসে আর রেলিঙের উপর টিউব বসানো থাকবে, আর তার মধ্যে ছাড়া থাকবে জোনাকি। অবিশ্যি নিশ্বাস-প্রশ্বাসের জন্য ফুটো থাকবে টিউবে। নির্ঘাত চমকপ্রদ ব্যাপার হত, তবে বড়কুমারের মৃত্যুর জন্য সে বার আর কোনও ঘটা হয়নি দেওয়ালিতে।’

‘আপনি খুনিকে দেখেছিলেন?’ জিজ্ঞেস করল ন্যাপলা।

না, দেখিনি। গুলি করেই সে পালায়। তবে খুনের খবরটা আমিই দিই। আমি যদি অন্যমনস্ক না থাকতাম তা হলে হয়তো খুনিকে হাতেনাতে ধরে ফেলতে পারতাম, কিন্তু সেটা হবার ছিল না। ফলে। একটা জলজ্যান্ত অপরাধী চিরকালের মতো রেহাই পেয়ে গেল।

তারিণীখুড়ো বিড়ি ধরাতে থেমেছেন, আমরা মুখ চাওয়াচাওয়ি করছি, গল্প শেষ কি না তাও বুঝতে পারছি না, এমন সময় খুড়ো আবার শুরু করলেন।

এদিকে বড় ছেলের মৃত্যুতে রাজা আঘাত পেয়েছেন খুবই, আর তাতে অসুখও গেছে বেড়ে। এমন সময় একটা অন্য গণ্ডগোল দেখা দিল।

‘খুনের মাসখানেক আগে দুই আমেরিকান এসেছিল রাজার অতিথি হয়ে। আসল উদ্দেশ্য শিকার। ডুমনিগড়ের পুব দিকে পাহাড়ের শ্রেণি, আর তার পাদদেশে গভীর জঙ্গল। যাকে বলে হান্টারস প্যারাডাইজ। বহু বিদেশি শিকারি ডুমনিগড়ে এসে শিকার করে গেছে, রাজা তাদের জন্য ঢালাও বন্দোবস্ত করে দিয়েছেন। বিটাররা বন পিটিয়ে কাসি ক্যানেস্তারা পিটিয়ে বাঘ এনে ফেলে দিয়েছে শিকারিদের সামনে, আর তারা হাতির পিঠ থেকে শাধূলসংহার করে খুশি মনে দেশে ফিরে গেছে।

‘এইবার ওই দুই আমেরিকানের একটি, নাম স্যাঙ্গার, চল্লিশ হাত দূর থেকে পরপর দুটি গুলি মেরেও বাঘকে জখমের বেশি কিছু করতে পারল না। একটা গুলি লাগল ল্যাজে, একটা পিছনের পায়ের গোড়ালিতে। সেই বাঘ এখন হয়ে গেছে নরখাদক। এটা খুবই স্বাভাবিক ঘটনা, তোরা জানিস বোধহয়। পুলাম্বি, হাজ্জা আর থুয়ারা পাহাড়ের নীচে এই তিনটি গ্রাম থেকে সতেরোজন মেয়ে পুরুষকে ধরে নিয়ে গেছে সেই বাঘ। গাঁয়ের লোকে রাজার কাছে এসে হত্যা দিয়েছে, ওই বাঘের শেষ না দেখা পর্যন্ত তাদের সোয়াস্তি নেই। বাঘের ভয়ে তারা বাড়ি থেকে বেরোতে পারে না, সেই সুযোগে তাদের খেতের ফসল খেয়ে নিচ্ছে হরিণ আর শুয়োরের দল।

‘রাজা ডেকে পাঠালেন আমাকে। বললেন, “ট্যরি,” রাজা আমাকে ট্যরি বলেই ডাকতেন “ট্যরি, এখন তুমিই ভরসা। এই ম্যানইটারের একটা বিহিত না করলেই নয়। তোমার কী লোজন লাগবে বলো, আমি দিয়ে দিচ্ছি। তুমি দু-একদিনের মধ্যেই বেরিয়ে পড়ো।”

এখানে বলা দরকার যে, মেজোকুমার ভূপত সিংহও শিকারে সিদ্ধহস্ত। তেইশ বছর বয়স, কিন্তু এর মধ্যেই বড় বাঘ ছোট বাঘ মিলে সংখ্যা দাড়িয়েছে তিয়াত্তর। তবে এটা জানি যে, রাজা মেজোকুমারের খুব একটা ভক্ত নন, কারণ সে অতি উচ্ছঙ্খল প্রকৃতির ছেলে। তা ছাড়া মদ জিনিসটাকে একটু বেশি রকম পছন্দ করে। আমি মেজোকুমারের হয়ে একবার সুপারিশ করেও কোনও ফল হল না।

‘কাজেই আমাকেই রাজি হতে হল। আমার তখন জোয়ান বয়স, সবে ত্রিশ পেরিয়েছে। চোখে মাইনাস পাওয়ারের পুরু চশমা সত্ত্বেও অব্যর্থ টিপ। কর্নেল হোয়াইটহেড নিজে হাতে ধরে বন্দুক চালানো শিখিয়েছেন আজমিরে থাকতে।

যেখানে উৎপাতটা হচ্ছে, সেখানে পৌঁছতে হলে একটা ছোট নদী পেরোতে হয়। সে নদীর নাম লুঙ্গি কেন জিজ্ঞেস করিসনি ন্যাপলা, কারণ উত্তর আমি জানি না। এই লুঙ্গিরই পাশে এক অশ্বথ গাছের তলায় মাস চারেক হল এক বাবাজি এসে আস্তানা গেড়েছেন, এ-খবর আমরা পেয়েছি। রাজার আবার হোলি ম্যানে খুব বিশ্বাস; বলে দিলেন যাবার সময় আমি যেন একবার দেখা করে যাই। রাজা শুনেছেন বাবাজির কাছে নাকি অনেক রকম ওষুধ আছে; যদি ডায়াবিটিসের কোনও ওষুধ বলতে পারেন আমি যেন সেটা জেনে নিই।

জানুয়ারি মাস, প্রচণ্ড শীত পড়েছে সেবার, তারই মধ্যে দুটি বেয়ারা সমেত বেরোবার সব তোড়জোড় করে ফেললাম। রাজার কাছে বিদায় নিতে গিয়ে দেখি মেজোকুমার বসে রয়েছেন তার ঘরে। বুঝলাম একটা কথাকাটাকাটির মাঝখানে গিয়ে পড়েছি। রাজা তখনও হাঁপাচ্ছেন, এবং আমার সামনেই মেজোকুমারকে কড়া কথা শুনিয়ে তাকে ঘর থেকে বিদায় করে দিলেন। বেরোবার মুখে কুমার আমার প্রতি যে দৃষ্টি হানলেন, সেটা মোটেই প্রসন্ন নয়। বুঝলাম তাকে বাদ দিয়ে আমাকে বাঘ মারতে পাঠানো হচ্ছে সেটা আদৌ ওঁর মনঃপূত নয়। তবে সিদ্ধান্তটা তো আমার নয়, সেটার জন্য দায়ী স্বয়ং রাজা ভূদেব সিংহ। কাজেই আমার উপর চোখ রাঙানোর কারণটা বোধগম্য হল না।

‘লুঙ্গি নদী ডুমনিগড় থেকে ৩২ মাইল, অর্থাৎ আজকের হিসেবে পঞ্চাশ কিলোমিটার। তখন দ্বিতীয় মহাযুদ্ধ চলেছে, তবে ডুমনিগড়ে জিপ আসেনি। রাজার একটা পুরনো ফোর্ড ছিল, সেটা খুব মজবুত। তাতে করেই পৌছে গেলাম এক ঘণ্টার ভেতর। শিকারের জন্য যাবতীয় যা কিছু দরকার, সবই সঙ্গে এসেছে। নদী পেরিয়ে আরও যেতে হবে সতেরো মাইল, তার জন্য ফরেস্ট ডিপার্টমেন্টের গাড়ি থাকবে। ও পারে। রেঞ্জার নিজেও থাকবেন, আমরা গিয়ে উঠব ফরেস্ট রেস্ট হাউসে।

‘অবিশ্যি ও পারে যাবার আগে একটা কর্তব্য। সারতে হল। উদাস বাবার আশ্রমে একবার টু দিতে হল। গেরুয়াধারী বাবাজি শিষ্য-শিষ্যা-পরিবেষ্টিত হয়ে পর্ণকুটিরের সামনে বাঘছালের উপর বসেছেন, সামনে ধুনি জ্বলছে। চেহারাটি বেশ ভক্তি-উদ্রেককারী, দাড়ি-গোঁফ-জটা সত্ত্বেও অনেক সাধুর চেয়ে বেশি পরিষ্কার-পরিচ্ছন্ন, জংলিভাৰ একেবারেই নেই।

‘সাধু আমাকে দেখেই স্মিতহাস্য করে “আইয়ে” বলে তাঁর সামনে একটা জায়গা দেখিয়ে দিলেন। আমি গিয়ে বসলাম। সাধু চেয়ে রইলেন আমার দিকে। ঠোটের কোণে সেই স্মিত হাসির রেশ। মনে মনে ভাবছি এত দেখার কী আছে, এমন সময় বাবাজি হঠাৎ বলে উঠলেন, “বাঙালি?” এবং যেভাবে যে-উচ্চারণে বললেন তাতে বুঝলাম ইনি নিজেও বাঙালি। এতে অবাক হলাম বইকী, কারণ যে দিন থেকে বাবাজি আস্তানা গেড়েছেন সে দিন থেকে শুনছি এঁর কথা, কিন্তু কেউ বলেনি ইনি বঙ্গসন্তান।

“কী চাস তুই?”

‘এখানে বলে রাখি, বাবাজিদের এই হোলসেল তুইতোকারির ব্যাপারটা আমি মোটে বরদাস্ত করতে পারি না। তাই এঁর প্রশ্ন শুনে ধাঁ করে মাথায় রক্ত উঠে গেল। বললাম, “রাজার অনুরোধে তোর সঙ্গে দেখা করতে এলাম।”

বাবা কিন্তু আমার মুখে তুই শুনে মোটেই বিরক্ত বা বিচলিত হলেন না। বরং এবার যে কথাটা বললেন, তাতে আমি হকচকিয়ে গেলাম তো বটেই, সেই সঙ্গে বেশ খানিকটা নও হয়ে গেলাম।

“রাজার জন্য ওষুধ আমি দিয়ে দিচ্ছি। বলিস চিন্তা করার কিছু নেই। অসুখ সেরে যাবে, তবে পুত্রশোক থেকে রেহাই নেই। বড়টা গেছে, পরেরটাও যাবে। ছোটটি ভাল ছেলে, সেই বাপের মুখ রাখবে। তবে রাজত্ব নেই কপালে, কারণ রাজা আর থাকবে না দেশে। দেশ স্বাধীন হয়ে যাবে।”

‘আমি কী বলব ভেবে পাচ্ছি না, এমন সময় বাবাজি বললেন, “তোর জন্যও ওষুধ আছে।”

‘আমার ওষুধ? সে আবার কী? জিজ্ঞেস করলাম, “কীসের ওষুধ?”

“তুই বাঘের পেটে যেতে চাস?”

“সেটা আর কে চায় বলুন।”

“তা হলে আরও কাছে আয়।”

‘আমি আরেকটু এগিয়ে গেলাম সাধুবাবার দিকে। বাবাজি তার ঝোলা থেকে একটা কৌটো বার করে তার থেকে খানিকটা সবুজ মলম নিয়ে আমার কপালে ঘষে দিলেন। হিঙ আর কস্তুরী মেশানো একটা গন্ধ এল নাকে—”ব্যস, আর ভয় নেই তোর।”

‘রাজার জন্য ওষুধ নিয়ে বিদায় নিলাম। মনে-মনে বললাম, বাবাজির ক্ষমতা অসীম, কারণ আমার কাছ থেকে “তুই” থেকে “আপনি” সম্বোধন আদায় করে নিতে লেগেছে ঠিক দু মিনিট।

‘রেস্ট হাউসে পৌছে গেলাম আধ ঘণ্টার মধ্যেই। গিয়ে দেখি সব ব্যবস্থা হয়ে আছে। আমি আসছি সে-খবর আগেই পৌঁছে গেছে, তিন গাঁয়ের তিন মোড়ল এসেছে আমার সঙ্গে দেখা করতে। বললাম আমার যত দূর সাধ্যি আমি করব।

শীতকালের দিন ছোট, তাই সাড়ে চারটের মধ্যে বনমোরগের রোস্ট খেয়ে বেরোবার জন্য তৈরি হয়ে গেলাম। স্থানীয় শিকারি শুকদেও তেওয়ারি আমাকে সাহায্য করছে; সে মাচা বাঁধার জন্য গাছ বেছে রেখেছে সমতল জমি যেখানে শেষ হয়ে পাহাড় শুরু হয়েছে সেই রকম একটা জায়গায়। কাছাকাছির মধ্যে। বাঘের পায়ের টাটকা ছাপ পাওয়া গেছে। একটি মোষও কেনা হয়েছে টোপ হিসেবে, সব মিলিয়ে ব্যবস্থা ভালই। আমি একাই থাকব পাহারায়, সকালে শিকারি ও কুলির দল এসে আমায় মিট করবে। তার মধ্যে যদি কাজ সারা হয়ে যায় তো ভালই, নইলে কাল সন্ধে থেকে আবার বসতে হবে। এভাবে কতদিন চলবে জানা নেই।

‘রেস্ট হাউস ছাড়বার মুখে আরেকটা গাড়ির আওয়াজ পেলাম। এ-আওয়াজ আমার চেনা। এ হল মেজোকুমারের পন্টিয়াক ট্যুরার। ব্যাপার কী?

‘মেজোকুমার গাড়ি থেকে নেমেই কারণটা জানিয়ে দিলেন। বললেন বাবাকে বলে রাজি করিয়েছেন, তিনিও আমার সঙ্গে নরখাদকের সন্ধানে যাবেন। এমন একটা গুরু দায়িত্ব শুধু একজনের উপর দেওয়ার কোনও মানে হয় না—”দাদার মৃত্যুতে বাবার বুদ্ধিশুদ্ধি সব লোপ পেয়েছে।”

‘কথাটা শুনে আমার মোটেই ভাল লাগল না। রাজা সত্যিই অনুমতি দিয়েছেন কি না জানার কোনও উপায় নেই। আমার ধারণা তিনি বারণই করেছেন, কিন্তু ঈর্ষাবশত ইনি নিজেই চলে এসেছেন।

‘কী আর করি। মনিবের সন্তান, তার সঙ্গে তো আর ঝগড়া চলে না। তখনই তেওয়ারিকে বলে একটা দ্বিতীয় মাচার বন্দোবস্ত করা হল। তবু ভাল যে, মেজোকুমার তার নিজের জন্য শিকারের সব সরঞ্জাম সঙ্গেই এনেছিলেন।

‘দু’জনে গিয়ে উঠলাম মাচাতে। আমারটা শিমুল গাছ, ওঁরটা বাদাম। আমাদের রেখে দল ফিরে গেল। আমরা রাত্রি জাগরণের জন্য তৈরি হলাম। নীচে থেকে যাতে বাঘ বুঝতে না পারে তার জন্য দুটো। মাচার নীচেই লতাপাতা দিয়ে ক্যামুক্লাজ করা হয়েছে। ব্যবস্থা পাকাপোক্ত।

‘কুমার দেখি মাচায় উঠে ব্র্যান্ডির বোতল খুলেছেন। আমি ইশারায় তাকে বারণ করার চেষ্টা করলাম, তিনি আমার দিকে চেয়েও চাইলেন না।

‘অন্ধকারটা যেন একটু আগে হল মনে করে আকাশের দিকে চেয়ে গাছের পাতার ফাক দিয়ে দেখি, কালো মেঘে দিগন্ত ছেয়ে গেছে।

‘ছ’টা নাগাদ বিদ্যুৎ ও বজ্রপাতের সঙ্গে মুষলধারে বৃষ্টি নামল। বাঘ বৃষ্টির তোয়াক্কা করে না, শিকারিরও করা উচিত নয়, কিন্তু শীতকালের বৃষ্টি বলেই বোধহয় অনুভব করলাম ওভারকোট ভেদ করে বরফের মতো ঠান্ডা জল আমায় কাঁপুনি ধরিয়ে দিচ্ছে। এমনিতে আমার অসুখ-বিসুখ হয় না বললেই চলে, কিন্তু সর্দি জিনিসটাকে আমি বড় ভয় পাই। এটা চিরকালের ব্যাপার। যখন একটা হাঁচি হল, তখন প্রমাদ গুনলাম। মাচায় বসা শিকারির পক্ষে হাঁচি কাশি যে কী সর্বনেশে ব্যাপার, তা বোধহয় তোদের বুঝিয়ে বলতে হবে না। তা ছাড়া হঠাৎ মনে পড়ে গেল ছেলেবেলায় এক জ্যোতিষী বলেছিল আমার অপঘাতে মৃত্যু হতে পারে। একে বাজ পড়ছে, তায়। গাছের উপর বসা। পরিস্থিতিটা মোটেই ভাল লাগল। না।

‘এবার কুমারকে ইশারা করে জানালাম আমি মাচা থেকে নেমে পড়ছি। আজ আর ম্যানইটারের সঙ্গে মোকাবিলা হবে না, কারণে এই হচি শুনে তিনি আর এ-তল্লাটে আসবেন না।

নীচে মোযটা জলে ছটফট করছে, আর গলায় বাঁধা ঘণ্টা অনবরত টিংটিং করছে। মাচা থেকে। নামতে নামতে মনে হল মেজোকুমারের ভাগ্য ভাল; নরখাদক সংহারের ক্রেডিটটা হয়তো তিনি একাই পাবেন। আমার এখন আশ্রয় নেওয়া ছাড়া গতি নেই; এই বৃষ্টিতে আর ভিজলে নিউমোনিয়া অবধারিত।

‘জঙ্গলের দুর্ভেদ্য অন্ধকারে বিদ্যুতের ঝলকানি মাঝে-মাঝে পথ দেখিয়ে দিচ্ছে। আমি টর্চের সাহায্য না নিয়েই এগিয়ে চললাম যে দিকে পাহাড় সেই দিকে। হাতে বন্দুকটা নিয়েছি, কারণ সেটার প্রয়োজন হবে না, এমন কোনও গ্যারান্টি নেই।

‘পাহাড়ের গায়েও গাছপালা ঝোপঝাড়ের অভাব নেই, তারই মধ্য দিয়ে হাঁচড়-পাচড় করে উঠে গিয়ে হঠাৎ সামনে একটা ঘোর অন্ধকার কী যেন এসে পড়ল। বিদ্যুতের আলোতেও যখন সে-অন্ধকার দূর হল না, তখন বুঝলাম সেটা একটা গুহার মুখ। গিয়ে ঢুকলাম ভিতরে। মাথার উপর বারিবর্ষণ দূর হল। বাঁচা গেল। শেলটার পেয়ে গেছি। পকেট থেকে টর্চ বার করে সামনে ফেলে বুঝলাম, গুহার অপর দিকের দেয়াল টর্চের আলোর নাগালের বাইরে। কমপক্ষে পাঁচশো লোক এ-গুহায় আশ্রয় নিতে পারে।

‘আলোতেই দেখলাম সামনেই একটা মাঝারি আকারের পাথরের চাঁই। সেটাতে পিঠ দিয়ে বসলাম গুহার মেঝেতে। বাইরে সমানে বৃষ্টি হয়ে চলেছে। বিদ্যুতের আলোতে বুঝতে পারছি পাহাড়ের গা দিয়ে জলের ধারা নেমে এসে গুহার মুখের সামনে একটা ছোটখাটো জলপ্রপাতের সৃষ্টি করেছে। পকেটে সিগারেট দেশলাই ছিল। সেটা এই অবস্থায় ব্যবহারযোগ্য হবে কি না ভাবছি, এমন সময় তড়িৎ ঝলকানিতে একটা ব্যাপার দেখে চমকে উঠলাম।

‘একটি লোক এসে গুহার ভিতর ঢুকল।

‘লোকটির সামান্য খুঁড়িয়ে হাঁটা থেকে বুঝতে পারলাম ইনি মেজোকুমার। তার সাত বছর বয়সে পায়ের পাতার উপর দিয়ে চলে যায় বাপের রোলস রয়েস গাড়ি। সাহেব ডাক্তার মেজর স্টেবিংস-এর অস্ত্রোপচারের ফলে পা সেরে যায় ঠিকই, কিন্তু ডান পায়ের তুলনায় আধ ইঞ্চি ছোট হয়ে যায়। তার ফলেই এই খোঁড়ানো।

‘মেজোকুমারের অন্ধকার দেহ আমার দিকে এগিয়ে এসে আমার পাশেই বসল। একটা বোটকা গন্ধ কিছুক্ষণ থেকে পাচ্ছিলাম, তার সঙ্গে এবার হেনেসি ব্র্যান্ডির গন্ধ যোগ হল। তারপর অনুভব করলাম গরম নিশ্বাস পড়ছে আমার মুখের ওপর। তারপর মেজোকুমারের কণ্ঠস্বর প্রবেশ করল আমার কানে।

‘শত্রুর শেষ রাখতে নেই জাননা?”

‘বলে কী লোকটা? আমি ওর শত্রু হতে যাব কেন?

“তোমাকে যখন আমি দেখে চিনেছি সেই রাতে, তখন তোমারও আমাকে দেখা এবং চিনে ফেলাটা আশ্চর্য নয়।”

“কোন রাতে?”

“সেটা কি বলে দিতে হবে? ইমলিগাছের নীচে দাড়িয়ে ছিলে তুমি। দাদা ফিরছিল শ্রীমলের বাড়ি থেকে।”

‘আমার গরম লাগতে শুরু করেছে। ওভারকোটটা খুলে ফেলতে পারলে ভাল হয়। এই মেজোকুমারই তা হলে হত্যাকারী, নারায়ণ শ্রীমল নয়। দাদাকে হটিয়ে নিজে গদিতে বসার লোভ। যেমন আরও অনেক রাজপরিবারেই হয়ে থাকে। কিন্তু আমায় সে চিনল কী করে সে রাতে?

উত্তর এল মেজোকুমারের মুখ থেকেই।

“ত্রয়োদশীর চাঁদ উঠেছিল তখন। তোমার চশমার কাচ চকচক করছিল সেই আলোয়। এত পুরু কাচ এ তল্লাটে আর কারও নেই।”

‘আমি চুপ করে আছি। আমার চোখের পাওয়ার মাইনাস নাইন। এই চশমাই আমাকে বিট্রে করল।

‘একটা খুট করে শব্দ পেলাম। মেজোকুমারের টোটা-ভরা রাইফেল উচিয়ে উঠেছে। ওর ও আমার মধ্যে ব্যবধান দু’হাতের। ওই বাঘ-মারা বারো বোরের আগ্নেয়াস্ত্র এই দূরত্ব থেকে আমার উপর প্রয়োগ করলে আমার দেহ শত টুকরো হয়ে ছড়িয়ে পড়বে গুহার চারিদিকে।

‘কিন্তু ওটা কী?

‘এক জোড়া জ্বলন্ত মার্বেল এগিয়ে আসছে আমার। দিকে মেজোকুমারের পিছন থেকে। আর তার সঙ্গে সেই বোটকা গন্ধ।

“সে ইয়োর প্রেয়ারস, মিস্টার চ্যাটার্জি!”

‘বিদ্যুতের আলোতে বন্দুকের ইস্পাতের নল ঝিলিক দিয়ে উঠল।

‘আর পরমুহুর্তেই একটা ভারী ধাতব শব্দে বুঝতে পারলাম বলুক গুহার মেঝেতে আছড়ে পড়েছে।

একটা গোঙানির শব্দ ক্ৰমে দূরে সরে গেল। আর সেই সঙ্গে জ্বলন্ত মার্বেল দুটোও।

আমি কাঠ হয়ে বসে রইলাম।

‘ক্রমে বজ্রবিদ্যুতের তেজ কমে এল, বৃষ্টির শব্দ। থেমে এল।

‘বোধহয় নার্ভাস ষ্ট্রেনের দরুন, কিংবা হয়তো জ্বর ছিল শরীরে, এই ঘটনার কিছুক্ষণ পরেই ঘুমিয়ে পড়ি। যখন ঘুম ভাঙল তখন ভোর হয়ে গেছে। গুহাটা যে কত বড় সেটা তখন বুঝতে পারলাম। আমি যে দিকে বসা, তার বিপরীত দিকে দেয়ালের সামনে পড়ে আছে মেজোকুমারের আধখাওয়া মৃতদেহ। কিন্তু নরখাদকের কোনও চিহ্ন নেই।

‘গুহার বাইরে একটা পাথর-খণ্ডের আড়ালে ঘাপটি মেরে বসে রইলাম হাতে বন্দুক নিয়ে। একটা খুঁতখুঁতে ভাব ছিল মনে, কারণ এটা জানি যে, বাঘ সুযোগ পেয়েও আমাকে খায়নি সেটা বাবাজির মলমের জন্যেই হোক বা অন্য যে কোনও কারণেই হোক। শুধু তাই নয়, আমাকে নিশ্চিত মৃত্যুর হাত থেকে সে রক্ষা করেছে। তবে গ্রামের লোকেরা যে লাঞ্ছিত, সে-কথা তো মিথ্যে নয়; তাই মন থেকে মমতা দূর করে দাতে দাত চেপে বসে রইলাম।

‘আটটা পর্যন্ত বসে থেকেও যখন বাঘের দেখা পেলাম না, তখন অগত্যা ফিরতি পথ ধরলাম। মাচার কী অবস্থা দেখতে হবে গিয়ে। সেখানে চায়ের ফ্লাস্ক, জলের বোতল, বালিশ, কম্বল ইত্যাদি অনেক কিছুই রয়েছে।

জায়গাটা খুঁজে পেতে অসুবিধা হল না। কিন্তু যা দেখলাম তাতে চক্ষু ছানাবড়া।

মাচা সমেত শিমুল গাছ বজ্রপাতে ঝলসে গেছে, আর তার পাশেই পড়ে আছে মৃত মোষ, আর তার কাধে দাঁত বসানো মৃত নরখাদক। সে এক বিচিত্র ছবি। মানুষের হাতের বন্দুকের চেয়ে হাজার গুণ বেশি শক্তিশালী আগ্নেয়াস্ত্রের শিকার হয়েছে এরা, সেটা আর বলে দিতে হয় না।

‘ফেরার পথে বাবাজিকে ধন্যবাদ দিতে গিয়েছিলাম, কিন্তু তার সঙ্গে দেখা হল না। তার পর্ণকুটির ভাসিয়ে নিয়ে গেছে লুঙ্গি নদী গতরাত্রের বৃষ্টিতে। তিনি নিজে নাকি একটি সেগুন গাছে চড়ে রক্ষা পেয়েছিলেন, কিন্তু আপাতত সর্দিজ্বরে কাবু হয়ে এক শিষ্যের বাড়িতে আশ্রয় নিয়েছেন।

১৩ জানুয়ারি ১৯৮২

heading1 = অম্বর সেন অন্তর্ধান রহস্য – সত্যজিৎ রায়

অম্বর সেন অন্তর্ধান রহস্য – সত্যজিৎ রায়

‘আপনি তো আমার লেখা শুধরে দেন, বললেন লালমোহনবাবু, ‘সেটা আর এ বার থেকে দরকার হবে না।’

ফেলুদা তার প্রিয় সোফাটায় পা ছড়িয়ে বসে রুবিক্‌স কিউবের একটা পিরামিড সংস্করণ নিয়ে নাড়াচাড়া করছিল; সে মুখ না তুলেই বলল, বটে?

‘নো স্যার। আমার পাড়ায় এক ভদ্রলোক এয়েচেন, কাল পার্কে দেখা হল। এক বেঞ্চিতে বসে কথা বললুম প্রায় আধ ঘণ্টা। গ্রেট স্কলার। নাম মৃত্যুঞ্জয় সোম।

‘স্কলার?’

‘স্কলার। বোধহয় হার্বার্ট ইউনিভার্সিটির ডবল এম এ, বা ওই ধরনের কিছু।’

‘উফ্‌ফ্‌! ফেলুদা এবার মুখ না তুলে পারল না। হার্বার্ট নয় মশাই, হার্ভার্ড, হার্ভার্ড!’

‘তাই হবে। হার্ভার্ড।’

হার্ভার্ড সেটা বুঝলেন কী করে? নাকি সুরে মার্কিন মার্কা ইংরিজি বলেন ভদ্রলোক?

“ইংরিজিটা একটু বেশি বলেন। নাকি সুর কিনা লক্ষ করিনি। তবে বিদ্বান লোক। থাকেন বহরমপুর। একটা বই লিখছেন, তাই নিয়ে রিসার্চ করবেন বলে ক’দিনের জন্য কলকাতায় এসেছেন। চেহারাতে বেশ একটা ইয়ে আছে। ফ্রেঞ্চকাট দাড়ি, চোখে সোনার বাই-ফোকাল, জামাকাপড়ও ধোপদুরস্ত। আমার হন্ডুরাসে হাহাকার’টা পড়তে দিয়েছিলুম। চৌত্রিশটা মিসটেক দেখিয়ে দিলেন। তবে বললেন ভেরি এনজয়েব্‌ল।’

‘তা হলে আর কী। আপনার পেট্রল খরচা অনেক কমে যাবে এ বার থেকে। আর গড়পার বালিগঞ্জ ঠ্যাঙাতে হবে না।’

‘তবে ব্যাপারটা হচ্ছে কী—’।

ব্যাপারটা কী হচ্ছে সেটা আর জানা গেল না, কেননা ঠিক এই সময় এসে পড়লেন ফেলুদার মক্কেল অম্বর সেন। ন’টায় অ্যাপয়েন্টমেন্ট ছিল। ঘড়ির কাঁটায় কাঁটায় আমাদের কলিং বেল বেজে উঠল।

অম্বর সেনের বয়স মনে হয় পঁয়তাল্লিশ থেকে পঞ্চাশের মধ্যে, ফরসা রং, দাড়িগোঁফ কামানো, চোখে পুরু ফ্রেমের চশমা, গায়ে পাঞ্জাবি আর ধুতির উপর একটা পুরনো জামেওয়ার শাল। কাশ্মীরি শাল যে কত রকম হয় সেটা সে দিন ফেলুদার সঙ্গে মিউজিয়ামে গিয়ে দেখে এসেছি।

অম্বর সেন ফেলুদার মুখোমুখি চেয়ারে বসে বললেন, ‘আপনিও ব্যস্ত মানুষ, আমিও ব্যস্ত। কাজেই সময় নষ্ট না করে সোজা কাজের কথায় চলে যাওয়াই ভাল। আগে এই জিনিসটা

পাঞ্জাবির পকেট থেকে একটা কাগজ বের করে ভদ্রলোক ফেলুদার দিকে এগিয়ে দিলেন। খাতা থেকে ছেঁড়া একটা পাতা, সেটাকে দলা করে পাকানো হয়েছিল, তারপর আবার হাত বুলিয়ে মসৃণ করার চেষ্টা করা হয়েছে।

কাগজটাতে গোটা অক্ষরে লাল কালি দিয়ে লেখা—’আমার সর্বনাশের শাস্তি ভোগ করার জন্য প্রস্তুত হও। আর সাত দিন মেয়াদ। পালিয়ে পথ পাবে না।’

কাগজটা নেড়েচেড়ে দেখে ফেলুদা প্রশ্ন করল, কী ভাবে পেলেন এটা?

‘আমার বাড়িতে একতলায় আমার কাজের ঘর, বললেন ভদ্রলোক, রাত্তিরে এসে জানালা দিয়ে ছুঁড়ে ডেস্কের উপর ফেলে দিয়ে গেছে। সকালে আমার চাকর লক্ষ্মণ এটা পেয়ে আমার কাছে নিয়ে আসে।

‘আপনার ঘর কি রাস্তার উপর?’

না। ঘরের বাইরে বাগান, তারপর কম্পাউন্ড ওয়াল, তারপর রাস্তা। তবে দেয়াল টপকানো যায়।’

সর্বনাশের কথা যে বলছে সেটা কী?

অম্বর সেন মাথা নাড়লেন।

দেখুন মিস্টার মিত্তির, আমি নির্ঝঞ্ঝাট মানুষ। আমার পেশা হল ব্যবসা, তবে আসল কাজ আমার ভাইই করে। আমার পাঁচ রকম অন্য শখ আছে, সেই সব নিয়ে থাকি। সজ্ঞানে কারও কখনও কোনও সর্বনাশ করেছি বলে তো মনে পড়ে না। অন্তত এমন সর্বনাশ নিশ্চয়ই নয় যেটা এই হুমকি-চিঠিকে জাস্টিফাই করতে পারে। ব্যাপারটা আমার কাছে সম্পূর্ণ অর্থহীন বলে মনে হচ্ছে।’

ফেলুদা ভুরু কুঁচকে একটুক্ষণ ভেবে বলল, ‘অবিশ্যি এটা এক ধরনের রসিকতাও হতে পারে—যাকে বলে প্রাকটিক্যাল জোক। আপনার পাড়ায় কাছাকাছির মধ্যে মস্তান ছেলেদের আস্তানা আছে?

‘আমরা থাকি পাম এভিনিউতে,’ বললেন অম্বর সেন। পুব দিকে কিছু দূরে একটা বস্তি আছে, সেখানে এই ধরনের ছেলে থাকা কিছুই আশ্চর্য নয়।’

‘পুজোর চাঁদার জন্য হামলা করে না?

‘তা করে, কিন্তু চাঁদা তো আমরা নিয়মিত দিই।’

শ্রীনাথ চা এনেছে, তাই কাজের কথা কিছুক্ষণের জন্য বন্ধ হল। লালমোহনবাবু দুবার বিড়বিড় করে ‘রিভেঞ্জ’ কথাটা বললেন। ফেলুদা সেই সুযোগে আমাদের দুজনের সঙ্গে ভদ্রলোকের আলাপ করিয়ে দিল।।

‘আপনিই বিখ্যাত লালমোহন গাঙ্গুলি?’

‘হেঁ হেঁ।’

ভদ্রলোক বেশ তৃপ্তি সহকারে চায়ে চুমুক দিয়ে ফেলুদার দিকে ফিরে বললেন, “আসলে আপনার বিষয়ে আমি আপনার কাহিনিগুলো থেকেই জেনেছি। তাই মনে হল আপনার কাছেই আসি।’

‘পুলিশে খবর দেননি? জিজ্ঞেস করল ফেলুদা।

‘আমার ভাই অবিশ্যি পুলিশের কথাই বলেছিল, কিন্তু আমি আবার এ সব ব্যাপারে একটু আন-অর্থডক্স। প্রচলিত নিয়মগুলো চট করে মানতে মন চায় না। আর সত্যি বলতে কী, এখনও বোধহয় অতটা বিচলিত হবার কারণ ঘটেনি। আপনার কাছে এলাম, তার একটা কারণ আপনাকে দেখারও একটা ইচ্ছে ছিল। আমাদের পরিবারের মোটামুটি সকলেই আপনাকে চেনে।’

‘পরিবারে আর কে কে আছেন?

‘আমার ভাই অম্বুজ আছে। সে বিয়ে করেছে, আমি করিনি। অম্বুজের স্ত্রী আছে, একটি মেয়ে আছে বছর দশেকের—ছেলে দুটি বড়, তারা বাইরে থাকে—তা ছাড়া আমার বিধবা মা আছেন, আর আছে আমাদেরই এক দূর সম্পর্কের আত্মীয়। সে আমাদেরই বাড়িতে মানুষ। ফ্যামিলি মেম্বার বলতে এই; তার বাইরে তিনজন চাকর, একটি ঠিকে ঝি, রান্নার লোক, মালি, দারোয়ান আর ড্রাইভার। আমরা থাকি ফাইভ বাই ওয়ান পাম এভিনিউতে। বাবা ছিলেন নামকরা হার্ট স্পেশালিস্ট অনাথ সেন।

ফেলুদা একটু কিন্তু-কিন্তু ভাব করছে দেখে ভদ্রলোক বললেন, আপনাকে আমি শুধু ব্যাপারটা জানিয়ে গেলাম। হতে পারে এটা একটা প্র্যাকটিক্যাল জোক ছাড়া আর কিছুই না; তবে কী জানেন, এ ধরনের রসিকতার টারগেট বিখ্যাত ব্যক্তিদের মাঝে মাঝে হতে হয় ঠিকই, কিন্তু আমি তো আর তেমন কেউকেটা নই, তাই…’

ফেলুদা বললে, বুঝতেই পারছেন, এ হুমকি যদি সম্পূর্ণ ভিত্তিহীন হয় তা হলে আমার পক্ষে কিছু করা সম্ভব নয়। যাই হোক—আপাতত এই চিঠিটা আমি রাখতে পারি তো?’

“নিশ্চয়ই। ওটা তো আপনাকে দেবার জন্যেই আনা।

এমন একটা হুমকি-চিঠি নিয়ে অম্বর সেনের ফেলুদার কাছে আসাটা একটু বাড়াবাড়ি বলেই মনে হচ্ছিল, পরদিন সকালে পাম এভিনিউ থেকে যে ফোনটা এল, তাতে সমস্ত ব্যাপারটা একটা অন্য চেহারা নিল।

বসবার ঘর থেকে ফেলুদার ঘরে কলটা ট্রান্সফার করে দিয়ে কান লাগিয়ে যা শুনলাম তা হল এই—

‘কে, মিস্টার মিত্তির?’

‘আজ্ঞে হ্যাঁ।’

‘আমার নাম অম্বুজ সেন৷ কাল আমার দাদা বোধহয় আপনার ওখানে গেলেন একটা হুমকি-চিঠির ব্যাপারে?

‘হ্যাঁ হ্যাঁ ’

‘ওয়েল, হি ইজ মিসিং।’

‘মানে?

‘দাদাকে পাওয়া যাচ্ছে না।’

‘পাওয়া যাচ্ছে না?’

না। দাদা রোজ ভোরে গাড়িতে করে বেরোন; গঙ্গার ধারে গাড়ি দাঁড় করিয়ে তারপর মাইল দুয়েক হাঁটেন। আজও গেলেন, কিন্তু আজ আর ফেরেননি।’

‘সে কী!

ড্রাইভার গাড়ি নিয়ে ফিরে এসেছে এক ঘণ্টা ওয়েট করার পর। ও তন্নতন্ন করে খুঁজেও দাদার দেখা পায়নি।

‘পুলিশে জানাননি?’

‘সেখানে একটা গোলমাল আছে মিস্টার মিত্তির। আমার মার বয়স আশি, শরীরও ভাল নেই। ওঁকে দাদার ব্যাপারটা নিয়ে এখনও কিছুই জানাইনি। পুলিশ এলেই কিন্তু ব্যাপারটা আর চাপা থাকবে না। তখন ওঁকে সামলানো মুশকিল হবে। কাজেই আমাদের ইচ্ছা, কেসটা আপনিই হ্যান্ডল করুন। আপনার উপর আমাদের পুরো ভরসা আছে। অবশ্য আপনার উপযুক্ত পারিশ্রমিক আমরা দেব।

‘আমি তা হলে একবার আপনাদের ওখানে আসছি। অসুবিধা হবে না তো?

‘মোটেই না। আপনি এখনই চলে আসুন। আমাদের বাড়ির নম্বরটা জানেন তো?

ফাইভ বাই ওয়ান পাম এভিনিউ তো?”

‘হা হা।’

২

সাহেবি ধাঁচের গাড়িবারান্দাওয়ালা দোতলা ছড়ানো বাড়ি, সামনে একটা ছোট বাগান, পিছনেও সবুজ দেখে মনে হল বোধহয় টেনিস কোর্ট জাতীয় কিছু আছে। গেটের গায়ে শ্বেতপাথরের ফলকে অম্বরবাবুর বাবার নাম, নামের পরে অনেকগুলো ইংরিজি অক্ষর, কমা, ফুলস্টপ। সব শেষে ব্র্যাকেটের মধ্যে ‘এডিন’ কথাটা দেখে বুঝলাম ভদ্রলোককে স্কটল্যান্ড যেতে হয়েছিল ডাক্তারি পড়তে।

যিনি আমাদের ট্যাক্সির শব্দ পেয়ে বেরিয়ে এলেন তাঁর সঙ্গে অম্বরবাবুর আদল আছে ঠিকই, কিন্তু ইনি বেঁটে, মোটা আর কালো। অর্থাৎ মুখের মিল বাদ দিলে ইনি অম্বরবাবুর ঠিক উলটো।

আমাদের দেখে ভদ্রলোকের মুখে হাসি ফুটে উঠলেও, দুশ্চিন্তার ফলে সেটা সঙ্গে সঙ্গেই মিলিয়ে গেল।

‘আসুন ভিতরে।

শ্বেতপাথরের মেঝেওয়ালা ল্যান্ডিং পেরিয়ে বৈঠকখানায় গিয়ে ঢুকলাম। এখানেও মাৰ্বল, তার উপর কার্পেট, আর তার উপর দামি দামি ফারনিচার। যে সোফায় বসলাম, সেটার গদি এত নরম যে, আমার ভারেই প্রায় ছ ইঞ্চি বসে গেল।

‘রুনা, এসো।’

একটি ফ্রক-পরা মেয়ে এসে দরজায় দাঁড়িয়ে অবাক চোখে চেয়ে আছে ফেলুদার দিকে। অম্বুজবাবু ডাকতেই সে গুটিগুটি ঘরের ভিতরে এগিয়ে এল।

“ইনি কে জানো?’ জিজ্ঞেস করলেন অম্বুজবাবু।

‘ফেলুদা, চাপা গলায় উত্তর এল।

‘আর ইনি?

‘তোপ্‌সে।’

বাঃ, তুমি তো আমাদের দুজনকেই চেনো দেখছি,’ বলল ফেলুদা।

‘জটায়ু কোথায়? জিজ্ঞেস করল মেয়েটি। বোঝা গেল, সে এই তৃতীয় ব্যক্তিটিকে না দেখে কিছুটা হতাশ হয়েছে।

‘তিনি তো আসেননি,’ বলল ফেলুদা। তবে তাকে একদিন নিশ্চয়ই নিয়ে আসব।’

‘তোপ্‌সে এত মিথ্যে কথা বলে কেন?

এই রে!—আমার সম্বন্ধে হঠাৎ এমন বদনাম কেন?

‘মিথ্যে মানে?’ ফেলুদা জিজ্ঞেস করল।

‘একটা বইয়ে লিখেছে ফেলুদা ওর মাসতুতো ভাই, আরেকটায় লিখেছে জ্যাঠতুতো ভাই। মিথ্যেই তো।

ফেলুদাই আমাকে বাঁচিয়ে দিল। বলল, “ওহো—প্রথমে মাসতুতো ভাই লিখেছিল বটে, তখন ও গপ্‌পের মতো বানিয়ে লিখতে চেষ্টা করছিল। আমি ধমক দিতে তারপর সত্যি কথাটা লিখতে শুরু করল। আসলে জ্যাঠতুতো ভাইটাই ঠিক।

‘আপনার সব অ্যাডভেঞ্চার ওর পড়া,’ বললেন অম্বুজ সেন।

‘জেঠুকে খুঁজে বার করে দিতে পারবে তুমি?’ ফেলুদার দিকে সটান তাকিয়ে প্রশ্ন করল রুনা।

‘চেষ্টা করতে হবে।’ বলল ফেলুদা। তুমি যদি কোনও ক্লু জোগাড় করে দিতে পারো তা হলে তো কথাই নেই।

‘ক্লু ?’

‘ক্লু জান তো?

‘জানি।’

আছে তোমার কাছে কোনও ক্লু, যাতে আমরা চট করে বের করে দিতে পারি তোমার জেঠুকে?

‘ক্লু তো তুমি বার করবে। তুমি তো ডিটেকটিভ।

‘ঠিক বলেছ। খুব চালাক মেয়ে তুমি। কী নাম তোমার? একটা নাম তো জানি, অন্যটা কী?

‘ভাল নাম ঝরনা।’

ফেলুদা অম্বুজবাবুর দিকে ফিরল।

‘দেখুন, আপনাদের দিক থেকে কতকগুলো ব্যাপারে সাহায্য না পেলে কিন্তু আমার পক্ষে এগোনো মুশকিল হবে।

কী সাহায্য বলুন।

‘প্রথমত, আপনাদের সকলের সঙ্গে কথাবার্তা বলতে হবে। আপনার দাদার সঙ্গে আমার মাত্র কয়েক মিনিটের আলাপ। তাকে আমার আরেকটু ভাল করে চিনতে হবে। তাঁর কাজের ঘরটাও একবার দেখা দরকার। এমনকী, দরকার হলে তাঁর জিনিসপত্র একটু ঘেঁটে দেখতে হতে পারে। আশা করি আপত্তি হবে না।’

‘মোটেই না,’ বললেন অম্বুজবাবু।

‘আর আপনার দাদা যেখানে মর্নিং ওয়াকে যেতেন, সেই জায়গাটাও একবার দেখে আসা দরকার।’

‘কোনওই অসুবিধে নেই। আমাদের ড্রাইভার বিলাসই আপনাদের গাড়ি করে নিয়ে গিয়ে সব দেখিয়ে আনবে।

ফেলুদা সোফা ছেড়ে উঠে পায়চারি আরম্ভ করেছে। তিনটে বড় বড় বুককেস বোঝাই বই, সেই দিকে তার দৃষ্টি।

‘এ সব বই কার?

সবই দাদার।

নানান বিষয়ে ইন্টারেস্ট আছে দেখছি।’

আজ্ঞে হ্যাঁ।

‘এমনকী গোয়েন্দাগিরি সম্বন্ধেও তো বই আছে।

হা। এক সময় ওটা নিয়েও পড়াশুনা করেছেন।

‘বিজ্ঞান, ইতিহাস, রান্নার বই, মুদ্রা সংগ্রহ, থিয়েটার…’

‘থিয়েটারটা দাদার নেশা বলতে পারেন। আমাদের মাঠে পুজোর সময় স্টেজ বেঁধে নাটক হয়। দাদাই নির্দেশক; ফ্যামিলির সকলেই রংটং মেখে নেমে পড়ে। এমনকী ইনিও।’ রুনার দিকে দেখিয়ে দিলেন অম্বুজবাবু। রুনা এখনও সেই ভাবেই হাঁ করে চেয়ে আছে ফেলুদার দিকে।

‘এবারে অম্বরবাবুর কাজের ঘরটা একটু দেখতে পারি?

আসুন আমার সঙ্গে।

অম্বুজবাবু উঠে পড়লেন সোফা থেকে।

বৈঠকখানার পাশে একটা প্যাসেজ, সেইটা পেরিয়ে পিছনের মাঠের দিকের একটা ঘরে গিয়ে ঢুকলাম আমরা।

পুব দিকের জানালা দিয়ে রোদ এসে ঘরটাকে আলো করে দিয়েছে। একটা বড় ডেস্‌ক, তার সামনে একটা রিভলভিং চেয়ার, উল্টো দিকে আরও দুটো চেয়ার। জানালার ধারে একটা আরামকেদারা। এ ছাড়া টেবিলের পিছন দিকে রয়েছে একটা শেলফ, একটা ক্যাবিনেট আর একটা গোদরেজের আলমারি। তার পাশের দেয়ালে একটা ফোলডিং ব্র্যাকেট থেকে হ্যাঙ্গারে ঝুলছে একটা ছাই রঙের কোট।

ডেস্‌কের উপরটা দেখলে মনে হয় অম্বরবাবু বেশ গোছানো লোক ছিলেন। কাগজপত্র টেলিফোন পেন-হোলডার পিনকুশন পেপার-ওয়েট চিঠির র‍্যাক, সব পরিপাটি করে সাজানো। একটা ডেট-ক্যালেন্ডার রয়েছে, তার তারিখটা তিন দিন আগের। ব্যাপারটা আমারও খটকা লেগেছিল, ফেলুদা সেটার দিকে অম্বুজবাবুর দৃষ্টি আকর্ষণ করায় ভদ্রলোক বললেন, ‘দাদাকে কয়েক দিন থেকেই অন্যমনস্ক দেখছিলাম। সচরাচর দাদার এ রকম ভুল হয় না কিন্তু।

ফেলুদা খুঁতখুঁতে মানুষ, সে নিজেই শনিবার দোসরাটা বদলে মঙ্গলবার পাঁচই করে দিল।

‘দেরাজ খুলে দেখতে পারি কি?’ ফেলুদা জিজ্ঞেস করল।

‘দেখুন, না।’

তিনটে দেরাজই পরপর খুলে তার ভিতরের জিনিসপত্র হাতড়ে দেখল ফেলুদা। ওপরের দেরাজ থেকে পাওয়া এক টুকরো কাগজ সম্বন্ধে মনে হল তার একটু কৌতূহল হয়েছে, কারণ সেটা সে ঘুরিয়ে ফিরিয়ে দেখছে।

‘হিমালয়ান অপটিক্যালস থেকে চশমা করাতেন বুঝি আপনার দাদা?

হাঁ।

‘একটা ক্যাশমেমো দেখছি। তারিখটা সাত দিন আগের। নতুন চশমা করিয়েছিলেন বুঝি?

কই, না তো!’ বলে উঠল রুনা। সে-ও আমাদের পিছন পিছন এসেছে।

তুমি কী করে জানলে, রুনা?’ জিজ্ঞেস করল ফেলুদা!

আমাকে তো দেখায়নি জেঠু!

অম্বুজবাবু একটু হেসে বললেন, ‘দাদা যে কখন কী করছেন তার খবর আমরা সব সময়ে পেতাম না।’

আমরা অম্বরবাবুর স্টাডি থেকে বেরিয়ে এলাম।।

‘আপনাদের এক আত্মীয় এখানে থাকেন বোধ হয়’, প্যাসেজে বেরিয়ে এসে বলল ফেলুদা, আপনাদের এখানেই মানুষ হয়েছেন?

‘কে, সমরেশ? হাঁ, থাকে বইকী।’

ফেলুদার অনুরোধে সমরেশবাবুকে ডেকে পাঠানো হল। বছর পঁয়ত্রিশ বয়স, মুখে বসন্তের দাগ, চোখে পুরু চশমা। একটু যেন আড়ষ্ট ভাব নিয়ে ভদ্রলোক এসে দাঁড়ালেন আমাদের দিকে হাত দশেক দূরে।

বসুন, বলল ফেলুদা।

বেশ কিছুটা দূরে একটা চেয়ারে বসলেন সমরেশবাবু।

আপনার পদবিটা কী?

মল্লিক।

কদ্দিন আছেন এ-বাড়িতে?

বছর পঁচিশ।

কী করেন?

‘একটা ফিল্ম ডিসট্রিবিউশন আপিসে কাজ করি।’

‘কোথায়?

‘ধর্মতলায়।

কী নাম কোম্পানির?

‘কোহিনুর পিকচার্স।

কদিন আছেন ওখানে?

‘সাত বচ্ছর।

তার আগে কী করতেন?

‘এই…বাড়ির কাজকর্ম।

হাত দুটোকে ভাঁজ করে হাঁটুর মধ্যে চেপে রেখেছেন ভদ্রলোক—যাকে বলে জবুথবু ভাব।

‘আপনি অম্বরবাবুর অন্তর্ধানের ব্যাপারে কোনও আলোকপাত করতে পারেন?

সমরেশবাবু চুপ। ফেলুদা বলল, তিনি একটা হুমকি-চিঠি পেয়েছিলেন জানেন?

‘জানি।

“আপনার ঘর কি এবাড়ির একতলাতে?

হ্যাঁ।

‘অম্বরবাবুর কাছে বাইরের লোকজন দেখা করতে আসত?

তা আসত, মাঝে-মাঝে।

‘সম্প্রতি এমন কোনও লোককে আসতে দেখেছেন, যাকে আগে দেখেননি?”

‘সেটা লক্ষ করিনি। তবে—

তবে কী?

‘এই পাড়ায় কিছু ছেলেকে দেখেছি, যাদের আগে দেখিনি।

‘কোথায়?

‘মোড়ের মাথায়।

কী করত তারা?

‘মনে হত এই বাড়ির দিকে চোখ রাখছে।’

বয়স কী রকম তাদের?

‘বিশ থেকে পঁচিশের মধ্যে বলে মনে হয়।

কজন ছেলে?

‘চারজন।

ফেলুদা একটুক্ষণ চুপ করে কী যেন ভাবল। তারপর বলল, “ঠিক আছে। আপনি আসতে পারেন।’

এই সব কথা থেকে ফেলুদা কোনও ক্লু পেল কি জানি না। যেটাতে মনে হয় সত্যি করে কাজ হল, সেটা হল অম্বুজবাবুর স্ত্রীর সঙ্গে কথাবার্তায়।

রীতিমতো সুন্দরী মহিলা, তার উপর যাকে বলে ‘ব্রাইট’। বয়স চল্লিশের উপর হলেও দেখে বোঝার জো নেই। দোতলার একটা ছোট বৈঠকখানায় বসে কথা হল।

ফেলুদা প্রথমেই ক্ষমা চেয়ে নিল ভদ্রমহিলাকে বিব্রত করার জন্য। তাতে কী হয়েছে,’ বললেন মিসেস অম্বুজ সেন, ‘গোয়েন্দাকে যে এ ভাবে জেরা করতে হয় সে তো ফেলুদার গল্প পড়েই জেনেছি। খুব ভাল লাগে পড়তে গোয়েন্দার কাহিনি।

‘তা হলে তো ভালই হল, বলল ফেলুদা। ‘আমার প্রধান মুশকিলটা কোথায় হচ্ছে বলি। অম্বরবাবু একটা হুমকি-চিঠি পেয়েছিলেন জানেন বোধহয়।

‘তা জানি বইকী।

‘দেখেছেন সে চিঠি?

তাও দেখেছি।’

‘আমি অম্বরবাবুকে জিজ্ঞেস করেছিলাম তাঁর জীবনে এমন কোনও ঘটনা ঘটেছিল কি না যার ফলে অন্য কোনও মানুষের সর্বনাশ হতে পারে। উনি বলেছিলেন তেমন কোনও ঘটনা তার জানা নেই। অবিশ্যি আমার বলা উচিত ছিল যে, রিসেন্ট ঘটনা হবার দরকার নেই, অতীতের ঘটনা হলেও চলবে, কেননা প্রতিহিংসার ভাবটা মানুষ অনেক সময়ে অনেক দিন পুষে রাখে। আমি এখন আপনাকে জিজ্ঞেস করতে চাই, আপনি কি এমন কোনও ঘটনার কথা জানেন? দশ-বিশ বছর আগের হলেও চলবে।’

ভদ্রমহিলা একটুক্ষণ চিন্তিত ভাবে চুপ করে থেকে বললেন, তা হলে আপনাকে বলি। আপনি দেখুন এমনি ঘটনার কথাই বলছেন কি না। এটা আমার কাল রাত্তিরে হঠাৎ মনে পড়ে। আমার স্বামীকেও এখনও বলিনি।’

কী ঘটনা বলুন তো।’

‘একটা অ্যাক্সিডেন্টের ব্যাপার।’

‘অ্যাক্সিডেন্ট?

‘অনেক দিন আগে। তখনও রুনা হয়নি; বোধহয় তার পরের বছরই হল। আমার ভাসুর তখন নিজেই গাড়ি চালাতেন। আমার শ্বশুরের গাড়ি। অস্টিন। উনি শ্যামবাজারের দিকে একজন লোককে চাপা দেন। সে-লোক মারা যায়।’

আমরা দুজনেই চুপ। ঘরে থমথমে ভাব। অম্বুজবাবু পাশেই ছিলেন, চাপা গলায় বললেন, ‘আশ্চর্য, এটা আমার মনেই ছিল না।’

‘আর কী মনে পড়ছে?’ ফেলুদা দুজনকেই প্রশ্নটা করল।

‘নিম্ন-মধ্যবিত্ত ফ্যামিলি, বললেন অম্বুজবাবু, ক্লার্ক ছিলেন ভদ্রলোক।

নাম মনে পড়ছে?’

“উহু।’

‘স্ত্রী ছিল, আর তিনটি ছেলেমেয়ে, বললেন মিসেস সেন। ছেলেটির বয়স তেরো-চোদ্দো। মেয়ে দুটি আরও ছোট। পাঁচ হাজার টাকা তুলে দেন বিধবার হাতে।

‘কে, অম্বরবাবু?

হ্যাঁ।

‘সেই থেকেই দাদা ড্রাইভিং বন্ধ করে দেন, বললেন অম্বুজবাবু, ‘এখন মনে পড়ছে।

‘হুঁ…’ ফেলুদা গম্ভীর। তার মানে এখন সে-ছেলের বয়স বছর পঁচিশ। পরিবারটির যে সর্বনাশ হবে এই ঘটনার ফলে, এটা মোটেই অস্বাভাবিক নয়। পাঁচ হাজার টাকা আর কদ্দিন চলে?

এর বেশি আর কিছু মনে পড়ছে না, জানেন, বললেন মিসেস সেন।

‘আমারও না,’ বললেন অম্বুজবাবু।

‘অম্বরবাবু কি ডায়রি রাখতেন?’ ফেলুদা জিজ্ঞেস করল।

কই, সে রকম তো শুনিনি এখনও,’ বললেন অম্বুজবাবু।

ফেলুদা উঠে পড়ল।

‘অনেক ধন্যবাদ, মিসেস সেন। আপনি অন্ধকারে একটা আলো দেখিয়েছেন আমাদের, তার জন্য আমি বিশেষ কৃতজ্ঞ।

‘আমরা কিন্তু মনেপ্রাণে চাইছি যে, আপনি ব্যাপারটার একটা সুরাহা করেন।

কথাটা যে ভদ্রমহিলা খুব আন্তরিকতার সঙ্গে বললেন তাতে কোনও সন্দেহ নেই।

৩

অম্বরবাবুর অসুস্থ মাকে বিরক্ত করার কোনও মানে হয় না, তাই আমরা আপাতত পাম এভিনিউ-এর পাট শেষ করে সেনেদের আমবাসাডরে চলে গেলাম গঙ্গার ধারে। গে রেস্টোরান্টের সামনে গাড়ি দাঁড় করিয়ে ড্রাইভার বিলাসবাবু বললেন, এইখান থেকে স্যার হাঁটতে আরম্ভ করে সোজা দক্ষিণ দিকে গিয়ে ঠিক এক ঘণ্টা বাদে আবার ফিরে আসতেন। একেবারে ঘড়ির কাঁটায় কাঁটায়।

‘আপনি গাড়িতেই বসে থাকতেন?

“আজ্ঞে হ্যাঁ।

কদ্দিন ড্রাইভারি করছেন সেনবাড়িতে?

নাইন ইয়ারস।’

তার মানে অ্যাক্সিডেন্টের ব্যাপারটা আপনি জানেন না?’

অ্যাক্সিডেন্ট?

‘অম্বরবাবু বছর বারো আগে একবার একটি লোককে গাড়ি চাপা দিয়ে মারেন।’

‘সেন সাহেব?’

‘কেন, আপনার বিশ্বাস হচ্ছে না?

‘উনি যে কোনওদিন নিজে ড্রাইভ করেছেন সেইটেই জানতুম না।’

‘ওই ঘটনার পরেই ড্রাইভিং ছেড়ে দেন।’

‘তা হবে। ড্রাইভারের তো দোষ দেওয়া যায় না সব সময়। রাস্তার লোকে যে ভাবে চলাফেরা করে, আরও বেশি লোক মরে না কেন সেইটেই তো ভাবি। ড্রাইভারের আর কী দোষ?

“অম্বরবাবু যে দিন আর ফিরলেন না, সে দিনের ঘটনাটা একটু বলবেন?

সে দিন উনি আসছেন না দেখে আমি হেস্টিংস পর্যন্ত গিয়ে তল্লাশ করেছিলাম। পথে লোক ধরে ধরে জিজ্ঞেস পর্যন্ত করছি। গাড়ি থামিয়ে থামিয়ে রাস্তায় নেমে খুঁজেছি যদি কোথাও পড়ে-টড়ে গিয়ে থাকেন। হার্টটা তেমন মজবুত ছিল না তো।’

‘লোকজন কেমন ছিল রাস্তায়?

সকালে এ দিকটায় লোক মন্দ থাকে না। সব হাঁটতে আসে। তবে নিউ হাওড়া ব্রিজের সাইডটায় লোক থাকে না বললেই চলে। স্যার তো ও দিকেই যেতেন। ফস করে যদি গাড়িতে কটা জোয়ান লোক এসে কোলপাঁজা করে তুলে নিয়ে যায়, কেউ টেরও পাবে না।’

আমরা গাড়িতে করেই দশ মাইল স্পিডে চালিয়ে হেস্টিংস পর্যন্ত ঘুরে এলাম, কিন্তু সন্দেহজনক কিছুই দেখতে পেলাম না।

এর পর দু’দিন পাম এভিনিউ থেকে কোনও খবর নেই। বিষুদবার বিকেলে লালমোহনবাবু এসেই বললেন, ‘ঘটনা এগোল?’ অম্বর সেন উধাও শুনে ভদ্রলোকের চোখ কপালে উঠে গেল। বললেন, আপনার একটি কেসও গেঁজে যেতে দেখলুম না। ধন্যি আপনার লাক!

‘আপনার গ্রেট স্কলার প্রতিবেশী মৃত্যুঞ্জয় সোমের কী খবর?

‘দুর দুর! স্কলার না মুণ্ডু!

‘সে কী মশাই, এর মধ্যে আবার কী হল? সে দিন তো সুপারলেটিভ ছাড়া কথাই বলছিলেন না।’

“আর বলবেন না মশাই।

‘কেন, কী হল?

বলতেও লজ্জা করে।’

‘আমার কাছে আবার লজ্জা কী? বলে ফেলুন।

ব্যাপারটা কী জানি না, কিন্তু সেটা যে লালমোহনবাবু চেপে যেতে চাইছেন সেটা বুঝতেই পারছি। এ দিকে ফেলুদাও ছাড়বার পাত্র নয়। শেষটায় পীড়াপীড়িতে ভদ্রলোক বলেই ফেললেন।

‘আরে মশাই, ভাবতে পারেন, ভদ্রলোক প্রদোষ মিত্তিরের নাম শোনেননি! আপনার বন্ধু বলে পরিচয় দিতে গিয়ে একেবারে ভেড়া বনে গেলুম! বলে কিনা—হু ইজ প্রদোষ মিত্র?

তাতে আর কী হল, এত বড় স্কলার, হার্ভার্ডের ডবল এম এ, আমিও তো তাঁর নাম শুনিনি।

কথাটা বোধহয় লালমোহনবাবুকে কিছুটা আশ্বস্ত করল। বললেন, ‘তা যা বলেছেন। এত বড় দুনিয়ায় ক’টা মানুষকেই আর ক’টা মানুষ চেনে! আর ভদ্রলোক বোধহয় বেশির ভাগ সময় বিদেশে কাটিয়েছেন। কাজেই এক্সকিউজ করে দেওয়া যায়—কী বলেন?

আমাদের কথার মাঝখানেই পাম এভিনিউ থেকে ফোন এল। অম্বুজ সেন। একটা বেনামি চিঠি এসেছে ভদ্রলোকের নামে। টেলিফোনে সেটা পড়ে শোনালেন ভদ্রলোক।

‘আগামীকাল শুক্রবার সন্ধ্যা সাড়ে ছ’টায় ১০০ টাকার নোটে ২০,০০০ টাকা ব্যাগে পুরে প্রিনসেপ ঘাটের দক্ষিণ-পূর্ব কোণের থামের ধারে রেখে যাবেন। অম্বর সেনকে অক্ষত অবস্থায় ফিরে পাবার এই একমাত্র উপায়। পুলিশ বা গোয়েন্দার সাহায্য নিলে ফল হবে মারাত্মক।

ফেলুদা ফোনে বলল, ‘এখনই কোনও সিদ্ধান্ত নেবার দরকার নেই, মিস্টার সেন। আরও চব্বিশ ঘণ্টা সময় আছে। এর মধ্যে আমার কয়েকটা কাজ আছে। আপনাদের দিক থেকে কী করণীয় সেটা আমি কাল দুপুর দুটোর মধ্যে আপনাদের বাড়ি গিয়ে বলে আসব। তবে হ্যাঁ, টাকার ব্যবস্থাটা করে রাখবেন। ওটা খুবই জরুরি।’

‘কিন্তু গোয়েন্দার ব্যাপারে শাসিয়ে রেখেছে যে মশাই, ফেলুদা ফোন রাখার পর লালমোহনবাবু বললেন।

ফেলুদা উত্তরে শুধু বলল, “জানি।’

রকেটের বেগে ঘটনা এগিয়ে চলেছে। এই টাকাটা না দিয়ে উপায় কী আছে সেটা আমিও ভেবে পেলাম না।

‘লালমোহনবাবু, কাল আপনার গাড়িটা একটু পাওয়া যাবে কি? প্রায় পাঁচ মিনিট চুপ করে থেকে অবশেষে প্রশ্ন করল ফেলুদা।

‘এনি টাইম,’ বললেন জটায়ু। কখন চাই বলুন।

সকালে একবার বেরোব। সাড়ে নটা নাগাদ পেলেই চলবে। ঘণ্টা দুয়েকের মধ্যে আমার কাজ হয়ে যাবে। তারপর বিকেল পাঁচটা নাগাদ আপনি যদি গাড়িটা নিয়ে চলে আসেন তো খুব ভাল হয়।

‘ভেরি গুড।’

এর পর ফেলুদা আর কোনও কথাই বলল না।

পরদিন লালমোহনবাবুর গাড়িতে করে ফেলুদা বেরোল। একাই বেরোল, কাজেই কোথায় গেল কী করল জানার উপায় নেই। বারোটা নাগাদ ফিরে আসার পর দেখলাম তার মুখের ভাব বদলে গেছে।

‘কী ঠিক করলে ফেলুদা?’ ভয়ে ভয়ে জিজ্ঞেস করলাম।

‘টাকাটা দিতেই হবে,’ বলল ফেলুদা। তবে গোয়েন্দা সম্পর্কে হুমকিটা মানা চলবে না।

‘মানে? তুমি নিজেও থাকবে সেখানে?

‘ফেলু মিত্তির অত সহজে ঘাবড়াবার লোক নয় রে তোপ্‌সে।’

‘আর আমরা? আমরা কোথায় থাকব?

‘তোরাও থাকবি কাছাকাছির মধ্যে, কারণ হেল্প দরকার হতে পারে।’

আমি তো শুনে থ’।

দুপুরে খেয়ে দেয়ে আমরা গেলাম পাম এভিনিউ।

অম্বুজবাবু স্বভাবতই বাড়িতে ছিলেন, ফেলুদাকে দেখেই ব্যস্ত হয়ে উঠলেন।

কাল রাত্তিরে চোখের পাতা এক করতে পারিনি মশাই। দেখতে দেখতে কী যে হয়ে গেল।

ফেলুদা গম্ভীর ভাবে বলল, “টাকাটা আপনাদের খসবেই, মিস্টার সেন। অম্বরবাবুকে ফিরে পাবার আর কোনও রাস্তা নেই।’

তুমি ধরতে পারোনি এখনও?’রুনা হঠাৎ ঘরের দরজা থেকে চেঁচিয়ে জিজ্ঞেস করে উঠল।

‘অনেকটা ধরে ফেলেছি, রুনা,’ বলল ফেলুদা। ‘খুব চেষ্টা করছি যাতে বাকিটা আজ বিকেলের মধ্যেই ধরতে পারি।’

ব্যাস, ঠিক আছে।’

রুনাকে ভীষণ নিশ্চিন্ত বলে মনে হল। ফেলুদা ব্যর্থ হবে এটা যেন তার কাছে ভয়ানক একটা দুঃখের ব্যাপার।

‘তা হলে কী করা উচিত বলে মনে হয়? জিজ্ঞেস করলেন অম্বুজবাবু।

‘টাকার ব্যবস্থা হয়েছে?

‘সেটা করে ফেলেছি। বাড়িতে তো অত ক্যাশ থাকে না, তাই আজ সকালেই সমরেশকে দিয়ে ব্যাঙ্ক থেকে আনিয়ে নিয়েছি।’

‘সেই টাকা, এবং যে ব্যাগে করে সেটা দেওয়া হবে—এই দুটো জিনিস আমি একবার দেখতে চাই।’

টাকা এবং ব্যাগ এসে গেল। এত টাকা এর আগে একসঙ্গে দেখেছি কি? মনে তো পড়ে না।

ফেলুদার সামনেই কুড়িটা করে একশো টাকার নোট রাবার ব্যান্ড দিয়ে গোছ করে দশ ভাগে ব্যাগের মধ্যে পুরে দেওয়া হল। তার ফলে ব্যাগের চেহারা হয়ে গেল কচ্ছপের পিঠের মতো।

‘ভেরি গুড,’ বলল ফেলুদা। তা হলে আমরা বেরিয়ে পড়ছি পৌনে ছটা নাগাদ।’

অম্বুজবাবু চমকে উঠলেন।

‘সে কী, আপনি যাবেন?

‘অপরাধীকে ধরার চেষ্টা আমাকে করতেই হবে, মিস্টার সেন। আপনি টাকা রেখে আসবেন, আর সে লোক দিব্যি এসে সেটা তুলে নিয়ে চলে যাবে, এ তো হতে দেওয়া যায় না! অম্বরবাবুকে ফেরত পাওয়াটাই বড় কথা সেটা জানি, কিন্তু সেই সঙ্গে এই গুন্ডাদেরও সাজা হওয়া উচিত নয় কি? না হলে তো তারা এই ধরনের কুকীর্তি করেই চলবে। তবে আপনি চিন্তা করবেন না। সাবধানতা অবলম্বন না করে আমি কখনও কিছু করি না।’

তা হলে—

‘আমি বলছি, আপনি মন দিয়ে শুনুন। আপনি আপনার গাড়িতে করে যাবেন টাকা নিয়ে। নিউ হাওড়া ব্রিজের দিকটা দিয়ে আসবেন। ও দিকটা মোটামুটি নিরিবিলি। গাড়ি প্রিনসেপ ঘাট থেকে অন্তত দুশো গজ আগে দাঁড় করিয়ে আপনার ড্রাইভারকে বলবেন টাকাটা যথাস্থানে রেখে আসতে। আমি কাছাকাছির মধ্যেই থাকব। কাজটা ঠিকমতো হচ্ছে কি না সেটা আমি দেখতে পাব। আমরা মিট করব ঘটনার পর। গে রেস্টোরান্টের সামনে। আপনি টাকা রেখে সোজা ওখানে চলে আসবেন। আমিও তাই করব। অপরাধীকে যদি ধরতে পারি তা হলে তিনিও আমার সঙ্গেই থাকবেন, বলাই বাহুল্য।

অম্বুজবাবুকে মনে হল যেন তিনি বেশ নার্ভাস বোধ করছেন। সেটা অস্বাভাবিক নয়। টাকার অঙ্কটা তো কম নয়। আর গুন্ডারা কী করবে না করবে কে জানে?

বিকেলে সাড়ে চারটের সময় লালমোহনবাবু এলে পর ফেলুদার প্রথম কথা হল, ‘মশাই, এমন অভিনব কেস আর আমি কোনও দিন পাইনি।’

অবিশ্যি আমাকে জিজ্ঞেস করলে পরে আমি এখনও বলতে পারব না এর বিশেষত্বটা কোথায়।

‘তা হলে আমরা কী করছি?’ জিজ্ঞেস করলেন লালমোহনবাবু।

‘শুনে নিন মন দিয়ে, বলল ফেলুদা, ‘তুইও শোন, তোপ্‌সে। সাড়ে পাঁচটার সময় আপনার গাড়ি নিয়ে আপনি আর তোপ্‌সে চলে যাচ্ছেন গে রেস্টোরান্টে। সেখানে আপনাদের অভিরুচি অনুযায়ী পানাহার সেরে ঠিক সোয়া ছ’টায় রেস্টোরান্ট থেকে বেরিয়ে সটান চলে যাবেন দক্ষিণে প্রিনসেপ ঘাট লক্ষ্য করে। গাড়ি রেখে যাবেন রেস্টোরান্টের সামনে। থামওয়ালা ঘাটটার কাছে পৌঁছনোর কিছু আগেই দেখবেন ডান দিকে একটা গম্বুজওয়ালা বসার ঘর রয়েছে। দুজনে সেখানে ঢুকে বেঞ্চিতে বসে পড়বেন। ভাবটা এমন হওয়া চাই যেন সান্ধ্যভ্রমণ আর বায়ুসেবন ছাড়া আপনাদের আর কোনও উদ্দেশ্য নেই। ঘাটের দিকে আড়দৃষ্টি রাখবেন, তবে যেন মনে না হয় যে, ওটাই আপনাদের লক্ষ্য। তারপর সাড়ে ছ’টার দশ মিনিট পর ওখান থেকে উঠে পড়ে নিজের গাড়িতে ফিরে আসবেন। আমিও সেখানেই আপনাদের মিট করব।’

৪

ফেব্রুয়ারি মাস শেষ হতে চলল, কিন্তু এখনও দিব্যি ঠান্ডা। তবে শীতকালের মতো দিন আর অত ছোট নেই, ছ’টা পর্যন্ত বেশ আলো থাকে। আমি আর লালমোহনবাবু কফি আর মুরগির কাটলেট খেয়ে ঠিক সোয়া ছ’টায় রেস্টোরান্ট থেকে বেরিয়ে রওনা দিলাম প্রিনসেপ ঘাটের দিকে।

পথে লালমোহনবাবু মাঝে-মাঝে বুক ভরে নিশ্বাস নিয়ে আঃ উঃ শব্দ করে সান্ধ্যভ্রমণের অভিনয় করছেন, সেটা যে খুব কনভিনসিং হচ্ছে তা নয়। কিন্তু ক্রমেই আশপাশের লোকজন এত কমে আসছে, ফুচকাওয়ালা আর ভেলপুরিওয়ালার দল এত পিছিয়ে পড়ছে যে, এখন উনি যা খুশি করলেও আপত্তির কিছু নেই।।

দশ মিনিট লাগল আমাদের গম্বুজওয়ালা বসার জায়গাটায় পৌঁছতে। বেঞ্চ দখল করার পর এ-দিক ও-দিক চেয়ে লালমোহনবাবু চাপা গলায় প্রশ্ন করলেন, “তোমার দাদাকে দেখতে পাচ্ছ কি, তপেশ?

দাদা কেন, কোনও মানুষকেই দেখতে পাচ্ছি না ঘাটের নৌকোর মাঝিদের ছাড়া। কোনখানে লুকিয়ে রয়েছে ফেলুদা কে জানে। ঘাটের দেড়শো বছরের পুরনো থামগুলো মাথা উঁচিয়ে দাঁড়িয়ে আছে, তাদের মধ্যে ফাঁকগুলো ক্রমেই অন্ধকার হয়ে আসছে। ওখানে গিয়ে কেউ টাকার ব্যাগ রাখলে, বা সেব্যাগ নিতে এলে, কেউ দেখতেও পাবে না।

‘ওই যে!’ লালমোহনবাবু আমার হাত খামচে ধরেছেন।

হা—ঠিকই দেখেছেন ভদ্রলোক।

একজন সাদা প্যান্ট আর কালো কোট পরা লোক হাতে একটা ব্যাগ নিয়ে এগিয়ে যাচ্ছে প্রিনসেপ ঘাটের দিকে। অম্বরবাবুদের ড্রাইভার। বিলাসবাবু।

বিলাসবাবু এ বার থামগুলোর ফাঁক দিয়ে ভিতরে ঢুকে অন্ধকারে মিলিয়ে গেলেন।

মিনিটখানেক পরেই তাকে আবার দেখা গেল। এ বার হাত খালি। বড় রাস্তায় পড়ে ডাইনে মোড় ঘুরে গাছের আড়াল হয়ে গেলেন ভদ্রলোক।

সাড়ে ছ’টা বেজে গেছে। আলো আরও পড়ে এসেছে। এখন সামনের সারির থামগুলো ছাড়া আর কোনওটাই দেখা যাচ্ছে না। একবার মনে হল অন্ধকারের মধ্যে কে যেন নড়ল; কিন্তু সেটা চোখের ভুল হতে পারে।

এ বার দেখলাম সেনদের গাড়ি আমাদের সামনে দিয়ে রেস্টোরান্টের দিকে চলে গেল। তারপর তিনজন জিনস-পরা ছেলে, আর তাদের পিছনে ঢোলা প্যান্টপরা হাতে লাঠিওয়ালা এক বৃদ্ধ ফিরিঙ্গিও সেই দিকেই চলে গেল।

আমরাও উঠে পড়লাম।

আবার ঠিক দশ মিনিটই লাগল আমাদের গাড়িতে পৌঁছতে।

কিন্তু ফেলুদা কই?

এ বার গাড়ির ভিতরে চোখ গেল।

নস্যিরঙের আলোয়ান জড়ানো এবং লুঙ্গি পরা এক বুড়ো বসে আছে ড্রাইভার হরিপদবাবুর পাশে। থুতনিতে খোঁচা-খোঁচা দাড়ি, কিন্তু গোঁফ নেই।

‘স্যালাম কর্তা!’ লালমোহনবাবুর দিকে চেয়ে বলল লোকটা।

এ আর বলতে হবে না। ওই মুসলমান মাঝি ফেলুদা ছাড়া আর কেউ না। এ দিকে অম্বুজবাবুও এসে পড়েছেন রাস্তার ও দিক থেকে। তার কাছে ফেলুদার নিজের পরিচয় দিতেই হল। নৌকো থেকে ঘাটটা সবচেয়ে ভাল দেখা যায়, তাই ওখানেই ওঁত পাতার সিদ্ধান্ত নিয়েছিলাম।

‘কিন্তু কী হল সেইটে বলুন, মিস্টার মিত্তির।

ফেলুদা গম্ভীর।

‘ভেরি সরি, মিস্টার সেন।

মানে?

‘আমি ঘাটে ওঠার আগেই সে লোক টাকা নিয়ে হাওয়া।

বলেন কী! টাকা নেই? লোকটাকেও ধরা গেল না?

বলছি তো—আমি অত্যন্ত দুঃখিত।

অম্বুজবাবু কিছুক্ষণ ফ্যালফ্যাল করে চেয়ে বইলেন ফেলুদার দিকে। কথাটা যেন ভদ্রলোকের বিশ্বাসই হচ্ছে না। সত্যি বলতে কী, আমারও কেমন যেন মাথা ঝিমঝিম করছিল। ফেলুদাকে এ ভাবে হার মানতে এর আগে দেখিনি কখনও।

‘আপনাদের পুলিশের সাহায্যই নিতে হবে, মিস্টার সেন,’ বলল ফেলুদা। আপনি বাড়ি চলে যান। এ বার তো অম্বরবাবুর ফিরে আসা উচিত। আমরা একবার বাড়িতে ঢু মেরে আপনার ওখানেই আসছি। এই বেশে তো আর পাম এভিনিউ-এর বৈঠকখানায় ঢোকা যাবে না।’

বাড়ি যাওয়ার একমাত্র কারণ ফেলুদার একটু ফিটফাট হয়ে নেওয়া। তা ছাড়া হাতেও কালো রং লেগেছিল—জিজ্ঞেস করতে বলল আলকাতরা সেটাও ধুয়ে নেওয়া দরকার। আলকাতরাটাও মেক-আপের অংশ কি না জিজ্ঞেস করাতে কোনও উত্তর দিল না ফেলুদা।

আমরা যখন পাম এভিনিউ রওনা হলাম, তখন প্রায় সাড়ে সাতটা বাজে। পথে লালমোহনবাবু একবার বলেছিলেন, “আপনার অমন ব্রিলিয়ান্ট মেক-আপটা মাঠে মারা যাবে ভাবিনি মশাই কিন্তু তাতে ফেলুদা কোনও মন্তব্য করেনি।

পাম এভিনিউ পৌঁছনোর সঙ্গে সঙ্গেই রুনার গলায় উচ্ছ্বসিত চিৎকার শোনা গেল, ‘জেঠু এসে গেছে।

অম্বরবাবু ফিরেছেন আমরা আসার মিনিট দশেক আগে। আমরা বৈঠকখানায় গিয়ে ঢুকতেই ভদ্রলোক সোফা ছেড়ে উঠে হাত বাড়িয়ে ফেলুদার হাত দুটো ধরে ঝাঁকিয়ে দিলেন। ভাই, ভাইয়ের বউ, ভাইঝি, সমরেশবাবু, বিলাসবাবু, সকলেই ঘরে রয়েছেন।

‘কোথায় আটক করে রেখেছিল আপনাকে? একগাল হেসে প্রশ্ন করলেন লালমোহনবাবু।

‘ও—সে আর বলবেন না—‘

ফেলুদা হাত তুলে বাধা দিল ভদ্রলোককে।

‘উনি তো বলবেনই না, আর আপনিও বলবেন না, মিস্টার সেন। কারণ বললেই একরাশ কল্পনার আশ্রয় নিতে হবে। মিথ্যে শব্দটা ব্যবহার করলাম না, কারণ সেটা ভাল শোনায় না।’

হুররে হুররে হুররে! চেঁচিয়ে উঠল রুনা। ‘ফেলুদা ধরে ফেলেছে, ফেলুদা ধরে ফেলেছে!

এ বার ফেলুদা একটা চারমিনার ধরিয়ে নিয়ে বলল, “আপনারা যে একটা বিরাট ফন্দি এঁটেছিলেন সেটা ধরে ফেলেছি, কিন্তু সেটার কারণটা এখনও ঠিক ধরতে পারছি না।’

কারণ বলছি মিস্টার মিত্তির, হেসে বললেন অম্বর সেন। কারণ আমার ওই খুদে ভাইঝিটি। সে আপনাকে বলতে গেলে এক রকম পুজোই করে। তার ধারণা, আপনি ভুলভ্রান্তির উর্ধ্বে। তাই ওকে আমি সে দিন বললাম যে, তোর ফেলুদাকে আমি জব্দ করতে পারি। ব্যস—ওই একটি উক্তি থেকেই সমস্ত ফন্দিটির উৎপত্তি। এতে আমাদের সকলেরই ভূমিকা আছে।

‘অর্থাৎ এও আপনাদের একটা ফ্যামিলি নাটক?

‘ঠিক তাই। সবাইকে সব কিছু আমিই শিখিয়ে পড়িয়ে দিয়েছিলাম। আপনি কী জিজ্ঞেস করলে কী উত্তর দেবে, সব লিখে মুখস্থ করিয়ে দিয়েছিলাম— এমনকী ড্রাইভার ও চাকরকে পর্যন্ত। প্রধান নারীচরিত্র অবশ্য বউমা, যাকে দিয়ে মনগড়া অ্যাক্সিডেন্টের কথাটা বলানো হয়েছিল। আমি নিজে ভাবিনি যে, আপনি ব্যাপারটা ধরে ফেলবেন—ইন ফ্যাক্ট, এই নিয়ে আমার ভাইয়ের সঙ্গে একশো টাকা বাজিও ধরেছিলাম। এ ব্যাপারে রুনার উৎকণ্ঠাই ছিল সবচেয়ে বেশি। কারণ তার হিরো যদি ফেল করত, তা হলে তার দুঃখের সীমা থাকত না। এই ঝুঁকিটা অবশ্য আমাকে নিতেই হয়েছিল, কিন্তু এখন সে নিশ্চিন্ত। এবার বলুন তো। আপনার সিসটেমটা কী। কীসে আপনার প্রথম সন্দেহ হল মিস্টার মিত্তির?’

ফেলুদা বলল, ‘প্রথমত এবং প্রধানত, দুটো ক্লু, দুটোই আপনার কাজের ঘরে পাওয়া। এক হল হিমালয়ান অপটিক্যালসের ক্যাশ মেমো। আমি সেখানে খোঁজ নিয়ে জেনেছি যে, আপনি দিন সাতেক আগে একটি সোনালি ফ্রেমের নতুন চশমা করিয়েছেন। অথচ আপনার বাড়িতে সেটা সম্বন্ধে কেউ জানে না, বা কেউ সেটা আপনাকে পরতে দেখেনি। প্রশ্ন হল, এই চশমার দরকার পড়ছে কেন। এবং ঠিক এই সময় দরকার কেন।

‘দুই হল—আপনার ডেট ক্যালেন্ডারে তিন দিনের পুরনো তারিখ। আপনার চাকর যখন তারিখ বদল করে না, তখন সেটা নিশ্চয় আপনিই করেন। তা হলে বদল হয়নি কেন?

‘তখনই মনে হল যে, আপনাকে যদি কিডন্যাপ্‌ড হবার ভান করে গা ঢাকা দিতে হয়, তা হলে হয়তো একটা ডেরা স্থির করে দু’দিন আগে গিয়েই সেখানে থাকা অভ্যাস করতে হবে। নতুন জায়গা ধাতস্থ হতে সময় লাগে বইকী! আর তাই যদি হয়, তা হলে সাবধানতা অবলম্বন করার জন্য আপনাকে হয়তো একটি ছদ্মবেশ ও একটি নতুন নাম নিতে হবে। সেই ক্ষেত্রে একটি নতুন চশমা নেওয়াও মোটেই অস্বাভাবিক নয়।’

‘ধরে ফেলেছে, ফেলুদা সব ধরে ফেলেছে! আবার চেঁচিয়ে উঠল রুনা।

এর মধ্যে লালমোহনবাবু যে হঠাৎ কেন খাচায়-বন্ধ সিংহের মতো পায়চারি করতে আরম্ভ করেছেন তা বুঝতে পারলাম না। ভদ্রলোক যাতে কোনও বাড়াবাড়ি না করে ফেলেন তাই ওঁকে সামলাতে যাব, এমন সময় উনি হঠাৎ দুহাত তুলে চেঁচিয়ে উঠলেন—

‘ইউরেকা!

‘চিনেছেন ভদ্রলোককে?’ ফেলুদা প্রশ্ন করল।

‘চিনব না? মৃত্যুঞ্জয় সোম!’

অম্বরবাবু হো হো করে হেসে উঠলেন।

“আপনার সঙ্গে সে দিন পার্কে দেখা হওয়াটা সম্পূর্ণ অ্যাক্সিডেন্ট, মশাই। আসলে গড়পারেই আমার এক বন্ধুর বাড়িতে গিয়ে ছিলাম সাত দিন। আপনি যখন এগিয়ে এসে জটায়ু-টটায়ু বলে নিজের পরিচয় দিলেন, তখন ভাবলাম বা রে, এ তো বেশ মজা! যাকে জব্দ করতে যাচ্ছি তারই সাকরেদের সঙ্গে দেখা হয়ে গেল! তা হলে এঁকে নিয়ে একটু রগড় করতে পারলে কেমন হয়? তারপর অবিশ্যি মিত্তির মশাইয়ের বাড়িতেও আপনার সঙ্গে দেখা হয়েছিল আমার আসল চেহারায়, কিন্তু আপনি চিনতে পারেননি।

‘কিন্তু তা হলে ব্যাপারটা কী দাঁড়াচ্ছে?’ বলল ফেলুদা, নাটকের তো এখানেই শেষ নয়, অম্বরবাবু। এখনও তো ড্রপসিন ফেলা চলবে না।

ঘরের আবহাওয়া মুহূর্তে বদলে গেল, কারণ ফেলুদা কথাটা বলেছে গম্ভীর থমথমে ভাবে।

‘হোয়্যার ইজ দ্য মানি?’ প্রশ্ন করল ফেলুদা।

অম্বর সেন ফেলুদার দিকে তীক্ষ্ণ দৃষ্টিতে চেয়ে বললেন, ‘মিস্টার মিত্তির, আপনি আমাকেও কিন্তু একজন শখের গোয়েন্দা বলতে পারেন। আমি যদি বলি যে, টাকাটা আপনিই নিয়ে আমাদের সঙ্গে একটু রগড় করছেন, তা হলে কি খুব ভুল বলা হবে? অপরাধী যখন নেই, কিডন্যাপার নেই, তখন টাকাটা সরে কোথায় যাবে মিস্টার মিত্তির?

ফেলুদা মাথা নেড়ে বলল, ‘মিস্টার সেন, অত্যন্ত দুঃখের সঙ্গে জানাচ্ছি যে, আপনার শখের গোয়েন্দাগিরি এ ক্ষেত্রে খাটল না। প্রিনসেপ ঘাটের কাছে আজ সন্ধ্যায় আমি ছাড়াও আরেকজন ছদ্মবেশী ছিলেন।

বলেন কী!’ বললেন অম্বর সেন, ‘আপনি তাকে দেখেছেন?

‘দেখেছি, কিন্তু চিনিনি।

‘কিন্তু আপনি তখনই তাকে ধরলেন না কেন?

তখন ধরাটা আপনাদের পক্ষে যথেষ্ট নাটকীয় হত না। আপনারা নাটক পছন্দ করেন তো? আমার মনে হয় আপনাদের সামনে ধরাটা আরও নাটকীয় হবে। আমার সন্দেহ তিনি এখানেই আছেন। এ সন্দেহ ঠিক কি না সেটা আমি একবার পরখ করে দেখতে চাই।’

ঘরে যাকে বলে পিন-পড়া নিস্তব্ধতা। রুনার দিকে আড়চোখে চেয়ে দেখলাম সেও ফ্যাকাশে মেরে গেছে।

‘বিলাসবাবু, আপনার জুতোর তলাটা একবার দেখুন তো,’ বলে উঠল ফেলুদা।

বিলাসবাবু ঘরের দরজার মুখে দাঁড়িয়ে ছিলেন, বললেন, “দেখব আর কী স্যার, জুতোর তলায় তো আলকাতরা লেগে রয়েছে। ব্যাগ রেখে ফেরবার সময় তো রাস্তায় পা আটকে যাচ্ছিল।

‘ওই আলকাতরা আমিই ছড়িয়ে রেখেছিলাম থামটার চারপাশে,বলল ফেলুদা, কারণ একজনের সম্বন্ধে আমার মনে একটা সন্দেহের কারণ ঘটেছিল। আপনারা সকলেই বানিয়ে বানিয়ে কথা বলেছিলেন। কিন্তু ইনি যে মিথ্যেটা বলেছিলেন সেটা একটু অন্য রকম। ইনি বলেছিলেন…ও কী, আপনি যাচ্ছেন কোথায়?

কিন্তু পালাবার পথ নেই। দরজা আগলে দাঁড়িয়ে আছেন বিলাসবাবু। এক ঝটকায় যাকে বগলদাবা করে ফেলেছেন ভদ্রলোক, তিনি হচ্ছেন সমরেশ মল্লিক।

এবার আপনার স্যান্ডেলের তলাটা এদের দেখিয়ে দিন তো,বলল ফেলুদা। বিলাসবাবু একটু হেল্প করলে ব্যাপারটা সহজে হয়ে যায়।

বিলাসবাবু নিচু হয়ে সমরেশবাবুর পা থেকে স্যান্ডেলটা এক টানে খুলে নিয়ে তার তলাটা সকলকে দেখিয়ে দিলেন। উনিই যে গিয়েছিলেন প্রিনসেপ ঘাটের থামের পাশে, তাতে আর কোনও সন্দেহ রইল না।

‘আপনার কোহিনুর কোম্পানি তো দুবছর হল লাটে উঠেছে সমরেশবাবু’ বলল ফেলুদা, তা সত্ত্বেও আপনি সেখানে চাকরি করছিলেন কী করে সেটা এদের একটু বুঝিয়ে বলবেন? আর যদি চাকরি না-ই করে থাকেন, তবে এই দু’বছর কীভাবে রোজগার করেছেন, সেটা বলবেন?

সমরেশবাবু নিরুত্তর। বিলাসবাবু এখনও তাঁকে জাপটে ধরে আছেন; মনে হয় পুলিশ আসার আগে পর্যন্ত সেই ভাবেই ধরে থাকবেন।

অবিশ্যি এই ব্যক্তির খোলস খুলে ফেলার জন্য আপনাদের আমাকেই ধন্যবাদ দিতে হবে,’ বলল ফেলুদা, আপনারা তো আর বিশ হাজার টাকা রাখতেন না থামের পাশে! নেহাত আমি যখন বললাম শাসানি কেয়ার করি না, আমি নিজে থাকব সেখানে, তখন আপনাদের বাধ্য হয়েই রাখতে হল, আর সেই টাকা হাত করার সুযোগ নিলেন সমরেশবাবু। যাকগে, এখন তো জানলেন টাকা কোথায় আছে। এবার সেটা আদায় করার রাস্তা আপনারা দেখুন। উনি যদি সে-টাকা অন্যত্র পাচার করে থাকেন, তা হলে পুলিশ তো আছেই; তারা এ সব আদায়ের অনেক রাস্তা জানে। আমার কাজ এখানেই শেষ।

ফেলুদার সঙ্গে সঙ্গে আমরা দু’জনও উঠে পড়েছিলাম, কিন্তু ওঠা আর হল না। মিসেস সেন বাধা দিলেন।

‘শেষ বলছেন কী? এত সহজে শেষ হবে কী করে? আপনাকে ঝুড়ি ঝুড়ি মিথ্যে কথাগুলো বললাম, তার বুঝি প্রায়শ্চিত্ত করতে হবে না? আজ রাত্তিরে আপনাদের খেতে হবে আমাদের বাড়িতে।

‘আর ওই বিশ হাজারের অন্তত খানিকটা তো আপনার প্রাপ্য,বললেন অম্বর সেন, ‘সেটা না নিয়ে যাবেন কী করে?

“আর তোমরা তিনজনে একসঙ্গে এসেছ, বললেন শ্রীমতী রুনা, আমার অটোগ্রাফে সই দেবে বুঝি?

‘এন্ডস ওয়েল দ্যাট অলস্ ওয়েল,’ বললেন লালমোহনবাবু।

৪ মে-১৫ জুন ১৯৮২

heading1 = দেবতার ভর – সুকুমার সেন

দেবতার ভর – সুকুমার সেন

ভূত-চতুর্দশীর সন্ধ্যা। মহাকালের মন্দিরাধ্যক্ষের আবাসে কালিদাস ও কয়েক জন বন্ধুর আগমন হয়েছে। তার মধ্যে ধন্বন্তরিও আছেন।

কথায় কথায় সে দিন ধন্বন্তরির বাড়িতে তার অদ্ভুত ভূতের গল্পের আসরের কথা উঠল। কথায় কথায় ঘটকপর্ব কালিদাসকে অনুরোধ করলেন তাঁর অভিজ্ঞতা থেকে একটি বিচিত্র ও অদ্ভুত ভূতের কথা শোনাতে। এ-প্রস্তাবে সকলেই মেতে উঠে সায়। দিলেন।

বিব্রত বোধ করে কালিদাস বললেন, সব কাহিনি মনে নেই। যে-সব কাহিনি মনে আছে, তা সব বলা যায় না, কেননা পাত্রপাত্রীকে অনেকেই চিনতে পারেন।’

বরাহমিহির বললেন, নাম বদল করে বলুন।

বছর পঁচিশ-তিরিশ আগেকার কথা। উজ্জয়িনী থেকে বেশ কয়েক ক্রোশ দূরে একটি পুরনো নামজাদা গ্রাম। সে গ্রামের প্রধান অধিবাসী ছিলেন ধরুন দিবাকর চন্দ্র। এঁর পূর্বপুরুষ গ্রামটি প্রতিষ্ঠা করেছিলেন, এবং তা কত দিন আগে, তা কেউ বলতে পারে না। এঁরা শুধু ধনী ছিলেন না, পণ্ডিতও ছিলেন, মেয়ে পুরুষ। এঁরা উপাসনা করতেন বিষ্ণুর অথবা শিবের নয়, গন্ধর্ব বিশ্বাবসুর। ঋগ্‌বেদ থেকে জানা যায় যে, গন্ধর্ব বিশ্বাবসু কোনও কোনও সমাজে বিষ্ণুর মতো পূজিত হতেন। দিবাকর চন্দ্রদের বংশ বাড়েনি। তবে এবংশ খ্যাতি-প্রতিপত্তি যথাসম্ভব বজায় রেখে এসেছে। দিবাকরের সংসার ছোট। সে, স্ত্রী, তরুণ পুত্র, আর তরুণতর পুত্রবধূ।

পুত্র রাজকর্মচারী, সে বাইরে আছে। এক বছর অন্তর ছুটি পায় চার মাস—আষাঢ় থেকে আশ্বিন। তখন সে বাড়ি আসে। এবছর ছুটি নিলে না। সামনের আষাঢ়ে সে বাড়ি আসবে। ইতিমধ্যে বধূমাতা যে কাণ্ড বাধিয়েছে, তাতে দিবাকরের হাত-পা যেন পেটের মধ্যে সেঁধিয়ে গেছে।

দিবাকরের সঙ্গে একদা মহামন্ত্রীর খুব হৃদ্যতা ছিল। তখন তিনি ঘন ঘন উজ্জয়িনীতে আসতেন ছেলের তদারকি করতে। এখন আর বেশি আসেন না, তাই মহামন্ত্রীর সঙ্গে যোগাযোগ শিথিল হয়ে গেছে। এখন মহা বিপদে পড়ে তিনি মহামন্ত্রীর কাছে ছুটে এসেছেন। কাকার বন্ধু দিবাকর যে বিবরণ দিয়েছিলেন তা বলছি।

ওঁদের বাড়ি ছিল সেকালের বড়লোকদের যেমন হয়। পাঁচিল-ঘেরা বিরাট বড়। ভিতরে গোশালায় গোয়ালঘর, উঠোন, দু’মহল, একতলা ইট ও পাথরের ঘর। পুব দিকে সিংহদরজা। বেরিয়েই একটু খোলা জায়গা। তারপর রাজপথ। তারপর বিরাট দিঘি। হ্রদের মতো। পশ্চিমে খিড়কি দরজা। খুললেই চমৎকার একটি বাগান ও ছোট পুকুর। পুকুরের বাঁধানো পাড়ের ধারে সযত্নরোপিত ও রক্ষিত চমৎকার বিদেশি বাঁশের ঝাড়। তার চার দিক পাথরে বাঁধানো, বিষ্ণুমন্দিরে তুলসীমঞ্চের মতো। প্রাচুর্যের সংসার। যথেষ্ট দাসদাসী।

এইবার ঘটনায় আসি। সে দিন সন্ধ্যাবেলা। সন্ধ্যা অনেকক্ষণ উতরে গেছে, কিন্তু বউমা এখনও ঘাট থেকে ফেরেনি দেখে গিন্নি উদ্‌বিগ্ন হয়ে খিড়কি-ঘাটে গেলেন। গিয়ে দেখেন, বধূমাতা বাঁশঝাড়-মঞ্চের কাছে ধ্যানস্থ হয়ে বসে রয়েছে। বিস্মিত হয়ে কাছে গিয়ে তিনি বললেন, বউমা, এ কী কাণ্ড! তুমি এমন করে এখানে বসে রয়েছ কেন? কী হয়েছে?

মেয়েটি বললে, ‘বেশ ভাল লাগছিল বলে বসে আছি।’

কথা শুনে গিন্নি চমকে উঠলেন। এ তো বউমার কণ্ঠ নয়, এ তো পুরুষালি গলা। আর এমন ভাবে বউমা তো কখনও তার সঙ্গে কথা কয়নি। গিন্নির ভয় হল; আস্তে আস্তে বললেন, ‘চলো মা, ঘরে চলো।’

এই কথা শুনেই বউ উঠে পড়ল, তারপর গিন্নির আগে আগে বাড়িতে গিয়ে ঢুকল। তারপর তাকে সম্পূর্ণ প্রকৃতিস্থ দেখা গেল। গিন্নির মন কিছু ঠান্ডা হল। ভাবলেন, আমারই শোনার দোষ হয়ে থাকবে। বউমার কিছু হয়নি। স্বামীকে এ বিষয়ে তিনি কোনও কথা বললেন না।

পরের দিন সকালে বধূমাতা ঘুম থেকে উঠেই শাশুড়িকে বললে (এবং পুরুষালি কণ্ঠে), ‘দাসী গোয়ালঘর না কেড়েই উঠোন ঝাঁট দিয়েছে। আপনাকে জানালুম।’

বিস্মিত হয়ে শাশুড়ি বললেন, “সে কী রকম? তুমি তা জানলেই বা কী করে? উত্তর না দিয়ে বধূমাতা সেখান থেকে চলে গেল। গিন্নির বুক দুরুদুরু করতে লাগল। তিনি বাইরে গিয়ে দেখলেন উঠোন ঝাঁট দিয়ে পরিষ্কার করা হয়েছে। তারপর গোয়ালে ঢুকে দেখলেন, তা পরিষ্কার করা হয়নি। দুরুদুরু বুকে গিন্নি গিয়ে কর্তাকে এ কথা জানালেন। কর্তা হেসে উড়িয়ে দিয়ে বললেন, ‘স্বপ্ন দেখেছে। ভোরের স্বপ্ন সত্যি হয়। তখন গিন্নি আগের দিন সন্ধ্যার ঘটনা বললে পর কর্তা শুনে একটু গম্ভীর হলেন। বললেন, ‘দেখা যাক, আর কিছু ঘটে কি না। এইটুকুতে অস্থির হবার কিছু নেই।

তার পরে এমন একটি ছোট ঘটনা হল, যাতে দিবাকর চন্দ্র ছেলেমানুষ পুত্রবধূর মধ্যে পুরুষ-নারী দ্বন্দ্ব ব্যক্তিত্বের আবির্ভাব স্বীকার না করে পারলেন না। ঘটনাটি হল এই—একদিন বউমা সকালবেলাতেই শাশুড়িকে জানিয়ে দিলে যে, দু’চার দিনের মধ্যে তাদের রাঁধুনি দেশে যেতে চাইবে। তাকে যদি ছুটি দেওয়া হয়, তবে তার তল্পিতল্পা সব যেন যাবার সময় খুঁটিয়ে দেখা হয়। কারণ জিজ্ঞাসা করায় বউ বললে যে, সে আজকাল মশলাপাতি চুরি করছে।

দু’দিন পরে রাঁধুনি সত্যিই বললে, তার বাড়ি থেকে খবর এসেছে, তাকে যেতে হবে। দশ বারো দিন ছুটি চাই। ছুটি দেওয়া হল। যাবার সময় তার জিনিসপত্র তল্লাসি করা হল। চোরাই মাল পাওয়া গেল। তা কিন্তু তাকেই দিয়ে দেওয়া হল।

এই ব্যাপারে দিবাকর বিচলিত হয়ে পড়লেন। তিনি রোজা ডাকাবার কথা ভাবলেন। বধূমাতা তার মনের ভাব বুঝে বললেন, “রোজা-টোজা ডাকবেন না। যেমন চলছে চলুক।’

দিবাকর শুনলেন না, রোজা ডাকালেন। রোজা এসে বাইরের ঘরে মণ্ডলচক্র এঁকে নানা রকম তান্ত্রিক আচার-অনুষ্ঠান করতে লাগল। শেষে বধূমাতাকে আনাল। বধূমাতা ঘরে এসে দেখল যে, রোজা আগুনে হলুদ পোড়াচ্ছে। সে তা দেখে এক লাফে রোজার কাছে গিয়ে মারল তার গালে এক চড়। রোজা মাথা ঘুরে মাটিতে পড়ে গেল। বধূমাতা ভিতরে চলে গেল। মূৰ্ছাভঙ্গ হলে পর রোজা বিনা বাক্যব্যয়ে জিনিসপত্র গুটিয়ে চলে গেল।

দিবাকর এখন মহা ভাবনায় পড়লেন। কী করেন, কোথায় যান। তখন হঠাৎ মনে পড়ে গেল, তার এক যৌবন-সুহৃদের কথা। মহামন্ত্রী শারদানন্দের সঙ্গে একদা তার খুব অন্তরঙ্গতা ছিল। এখন মনে হল শারদানন্দের সঙ্গে পরামর্শ করা যাক। তখুনি তিনি চিঠি লিখতে বসলেন শারদানন্দকে।

‘ভাই আনন্দ, ভারী মুশকিলে পড়েছি। লিখে জানানো যায় না। এক্ষুনি তোমার কাছে যেতে চাই। কখন যাব তা পত্রপাঠ জানাও। ইতি, তোমার বিগত দিনের বান্ধব আকর।’

চিঠি লিখে দিবাকর তার গোমস্তার হাতে দিয়ে বললেন, এই চিঠি নিয়ে পালকি করে এখুনি উজ্জয়িনীতে যাও। গিয়ে মহামন্ত্রীর হাতে দাও এই চিঠি। তার উত্তর নিয়ে আসবে। যতক্ষণ তিনি উত্তর দেন, ততক্ষণ তার কাছ ছাড়বে না। কাল বিকেলের মধ্যে ফেরা চাই।’

চিঠি নিয়ে গোমস্তা উজ্জয়িনী দৌড়ল। পরের দিন সন্ধ্যার আগেই শারদানন্দের উত্তর এল, ‘আকর এখুনি চলে এসো।-আনন্দ।’

তার পরের দিন দুপুরের খানিকক্ষণ পরে আমার জরুরি ডাক এল মহামন্ত্রীর আপিস থেকে। আমি গিয়ে দেখলুম তিনি এক ভদ্রলোকের সঙ্গে আলোচনায় মগ্ন। দু’জনের মুখেই চিন্তার ছাপ। আমাকে দেখে কাকাবাবু হাঁফ ছেড়ে বলে উঠলেন, ‘এই তো কালিদাস এসে পড়েছে। তারপর আমার সঙ্গে দিবাকর চন্দ্রের পরিচয় করিয়ে দিয়ে তার পুত্রবধুর সব কাহিনি আমাকে বললেন। যেকথা আমি এতক্ষণ বললুম।

তারপর শারদানন্দ বললেন, ‘কালিদাস, তোমাকে তো এর বিহিত করতে হয়। এমন কাণ্ড তো কখনও শুনিনি।

আমি বললুম, “শোনেননি, সেকথা ঠিক। কিন্তু পড়েছেন। ভাল বইয়েই পড়েছেন। আপনার মনে নেই। সে-কথা পরে বলব। মনে হচ্ছে প্রতিকার সম্ভব, এবং তা আমি করতে পারব। তবে আমাকে অকুস্থলে যেতে হবে।’

দিবাকর চন্দ্র লাফিয়ে উঠে বললেন, ‘এখুনি চলুন। আপনার কোনও অসুবিধা হবে না।’

আমি বললুম, আমার একটু প্রস্তুতি দরকার। তাই আমি তো এক্ষুনি যেতে পারব না। তবে আপনি যদি রাত্রিতে এখানে থেকে যান, তো কাল সকালে দু’জনে একসঙ্গে যেতে পারি।’

কাকাবাবু কিন্তু দিবাকর চন্দ্রকে থাকতে দিলেন না। বললেন, “তোমার গিন্নি একলা আছে। অযথা তাকে রাত্রিকালের সংশয়-আতঙ্কে ফেলে রেখো না। কালিদাস কাল সকালেই যাত্রা করবে। ওর কথায় ভরসা করতে পারো।

দিবাকর চন্দ্র বললেন, তোমরাই তো আমার একমাত্র ভরসা। সন্ধ্যা পড়বার আগেই দিবাকর চন্দ্র বাড়িমুখো হলেন।

দিবাকর চন্দ্র চলে যাবার কিছুক্ষণ পরে মহামন্ত্রী আমাকে বললেন, কী বইয়ের কথা বলছিলে তুমি?

আমি বললুম, বৃহদারণ্যক উপনিষদের কথা। যাতে যাজ্ঞবল্কের কাহিনি আছে—এক গন্ধর্বগৃহীত নারীর কাছে অধ্যাত্ম-উপদেশ শোনা।

‘ওঃ হো। ঠিক বলেছ। এ-মেয়েটি তা হলে গন্ধর্ব গৃহীত?’ শারদানন্দ বললেন।

তাই তো মনে হচ্ছে, আমি বললুম।

‘ছাড়াতে পারবে তুমি?

‘আমার মনে হচ্ছে আপনার যৌবনসুহৃদ মহাশয়েরা কুলক্রমে গন্ধর্ব-উপাসক। তা যদি হয়, আমি ছাড়াতে পারব। নইলে কী হবে বলতে পারছি না।

তুমি ঠিকই ধরেছ। ওর দেবতা শিব বা বিষ্ণু নন, তার অন্য নাম। নামটা মনে পড়ছে না।

‘বিশ্বাবসু কি?

‘হাঁ হাঁ, তাই হবে।’

তা যদি হয়, কোনও ভয় নেই।

এ-গল্পের বাকিটুকু এবারে বলি। পরের দিন সকালে কালিদাসের বেরুতে একটু দেরি হয়ে গেল। তাকে একটি পুঁথি নিয়ে যেতে হবে সঙ্গে, সেটি খুঁজতে সময় লেগে গেল। কালিদাস যখন দিবাকর চন্দ্রের গ্রামে পৌঁছলেন, তখন দুপুর অনেকক্ষণ গড়িয়ে গেছে। কালিদাস স্নান করে বেরিয়েছিলেন, কিন্তু দুপুরের খাওয়া হয়নি। দিবাকরের বাড়ি পৌঁছে দেখলেন যে, অতিথির অনাগমনে সকলেই অভুক্ত রয়েছেন। কালিদাস খুব লজ্জায় পড়লেন। বলতে লাগলেন, ‘আপনাদের অভুক্ত রেখে বড় অন্যায় করেছি।

খাওয়া-দাওয়ার পর কালিদাস দিবাকরকে বললেন, ‘আপনার বাড়িটি সব দেখব। দিবাকর দেখালেন। প্রথমেই গেলেন দেবমন্দিরে। সেখানে দেখলেন বিশ্বাবসু দেবপ্রতিমা—একটি সোনার গাছ, তার এক ডালে বসে আছে অমৃতভাণ্ড নিয়ে সুবর্ণ (পাখি)। তারপর সব ঘরটর ঘুরে গেলেন খিড়কিতে। বাগানে সেই বংশমঞ্চের কাছে গিয়ে তিনি অনেকক্ষণ ধরে নিরীক্ষণ করতে লাগলেন। তারপর ঘরে ফিরে এসে বললেন, বউমাকে ডাকুন। তাকে দেখি।’

বউমা এল। বিনীত ভাবে কালিদাসকে নমস্কার করে এক ধারে নির্দিষ্ট আসনে বসল। কালিদাসও তাকে হাতজোড় করে নমস্কার করলেন। তারপর দু’জনে পরস্পরের দিকে স্থির দৃষ্টিতে তাকিয়ে রইলেন। দণ্ডখানেক এই রকম তাকিয়ে থাকবার পর বউমার চোখ নরম হয়ে নেমে পড়ল। কালিদাস স্বস্তির নিশ্বাস ছাড়লেন। তারপর বললেন, বউমা, তোমাকে একটু পুরনো গল্প পড়ে শোনাব। মন দিয়ে শোনো। বউমা ঘাড় কাত করে সম্মতি জানাল।

যে-পুঁথিটি কালিদাস সঙ্গে করে এনেছিলেন, তা খুলে পড়তে লাগলেন। শতপথ ব্রাহ্মণের অন্তর্গত বৃহদারণ্যক উপনিষদ থেকে যাজ্ঞবল্ক্যের আত্মকথা। যেটুকু বউমার কাছে পড়েছিলেন, তা এখানে অনুবাদ করে দিই।

‘ভুজ্যু লাহ্যায়নির সঙ্গে কথাপ্রসঙ্গে যাজ্ঞবল্ক্য বললেন, তোমার হয়তো মনে আছে, একদা যখন আমরা শিক্ষার্থী অবস্থায় পরিব্রাজক হয়ে এখানে-ওখানে এর-ওর কাছে গিয়ে নতুন নতুন বিদ্যা সংগ্রহ করতে ব্যস্ত ছিলুম, তখন পতঞ্চল কাপ্যর ঘরে কিছুদিন থাকি। সেখানে তার স্ত্রী ছিল গন্ধর্ব-গৃহীত। তার মুখে অনেক ভাল ভাল তত্ত্বকথা শুনেছিলুম। নিশ্চয়ই সেসব তোমার মনে আছে? “

এই পর্যন্ত শুনেই বধূমাতা কাত হয়ে ঢলে পড়ল। সকলে ব্যস্ত হয়ে তাকে ধরতে গেল। কালিদাস নিষেধ করলেন। অল্পক্ষণ পরেই বধূমাতার চেতনা হল। লজ্জিত হয়ে সে গায়ের কাপড় টেনেটুনে ঠিক করে কালিদাসের কাছে গিয়ে তার পদস্পর্শ করে প্রণাম করলে। কালিদাস মাথায় হাত দিয়ে আশীর্বাদ করলেন। তারপর দিবাকর চন্দ্রকে বললেন, “আর কোনও ভয় নেই।

মুহূর্তের মধ্যে বাড়ির আবহাওয়া বদলে গেল। গোরুবাছুর গাছপালা পর্যন্ত উৎফুল্ল হয়ে উঠল।

বিদায় নেবার আগে কালিদাস দিবাকর চন্দ্রকে বললেন, আপনার ছেলের বাড়ি আসতে যদি দেরি থাকে, তবে এক-আধমাসের জন্যে বউমাকে বাপের বাড়ি থেকে ঘুরিয়ে আনতে পারেন। নইলে সকলে মিলে দু’চার মাস উজ্জয়িনীতে কাটাতে পারেন।

আপনি যা বলেন, দিবাকর উত্তর দিলেন।

কালিদাসের গল্প শুনে সকলে চুপ করে রইল।

৫ সেপ্টেম্বর ১৯৮৪

heading1 = মজারুমামা – আশাপূর্ণা দেবী

মজারুমামা – আশাপূর্ণা দেবী

“ধেত্তারি, ভাল লাগছে না।” ফোটন বেজার গলায় বলে উঠল, “আজ আর আসছে না মজারুমামা! ক্যারমবোর্ডটা সাজা বরং। পেটা যাক! তা-ই যাক! কী আর করা!”

ছোটন বোর্ডটা পেতে ঘুঁটি সাজিয়েছে, ফোটন স্ট্রাইকারটাকে মাথায় ঘষে নিয়ে বোর্ড ফাটাবার জন্যে তাক করছে, ব্যস। ফস করে আলোটা নিভে গেল! ঝুপ করে ঘরের মধ্যে নেমে এল গাঢ় অন্ধকার! আর এমনই আশ্চয্যি, ঠিক সেই মোমেন্টেই ঘটল এই অলৌকিক ঘটনাটি! একদম ঝপ করে। দরজায় মজারুমামা!

যে মজারুমামার জন্যে ফোটন ছোটন রিঙ্কি পিঙ্কি সেই কখন থেকে ছটফট করছে। রিঙ্কি তো তখন থেকেই বারান্দায় দাঁড়িয়ে আছে রাস্তায় চোখ ফেলে। পিঙ্কি একবার করে ছুটে যাচ্ছে আর আবার ঘরে ফিরে এসে হাত-পা ছুঁড়ছে, “আরে বাবা রে বাবা! কী হল মজারুমামার? আসছে না কেন?”

তা এরাও তো সেই কথাই বলে চলেছে মিনিটে মিনিটে, ফোটন আর ছোটন। সত্যি, কী হল মজারুমামার? এত দেরি করছে কেন?

“নাঃ, হোপলেস! কী যেন একখানা মজারুমামাটা!”

‘আচ্ছা হল কী বল তো? কী হতে পারে?”

হতে কত কী-ই পারে অবশ্য! আবার কিছু না হতেও পারে।

“ইশ! কী যে বিচ্ছিরি লাগছে! ছোটমাসি পষ্ট করে বলে গেল বিকেলে, ‘মজারুদা আসছে। আমি বাড়ি নেই বলে যেন কেটে পড়ে না, তোরা একটু জমিয়ে নিয়ে বসিয়ে রাখবি! “

“হু! বিকেল! বিকেল আবার কালকে হবে।”

“মজারুমামাটা এই রকমই। মনে নেই সেবার পিকনিকে যাবার দিন? লাস্ট মোমেন্টে আসতে পারবে না খবর দিয়ে সব গুবলেট করে দিল। ভীষণ অদ্ভুত!”

“এই এ রকম বলিস না! তেমনি আবার পিঙ্কির জন্মদিনে কেউ নেমন্তন্ন না করতেই নিজে থেকে এসে কী মজাটাই না করে গেল, ভাব!”

‘তা সত্যি রে। সেই কোথা থেকে যেন ছৌনাচের এক রাক্ষুসে মুখোশ নিয়ে এসে পরে, সবাইকে ভয় পাইয়ে-হি হি হি! নেমন্তন্ন না করার জন্যে রাগটাগ নেই।”

“হু রে, মনে পড়েছে। বলেছিল ‘পিঙ্কির জন্মদিন আর মনে রাখব না? কী দিনে জন্মেছিল তা বল? স্বয়ং কেষ্টঠাকুরের জন্মদিনে। মা বলল, ‘তোকে কে নেমন্তন্ন করবে বাবা। কখন যে কোথায় থাকিস তা তুইই জানিস! আর কেষ্টঠাকুরই জানে।”

ফোটন আর ছোটনের এই ক্ষোভ দুঃখ অস্থিরতা আর স্মৃতিচারণের মাঝখানে মাঝখানে রিঙ্কি ছুটে ছুটে এসে বলে যাচ্ছে, “ও রে বাবা রে, এত দেরি করছে কেন রে মজারুমামা! আমার কাঁদতে ইচ্ছে করছে! এই দাদা, রাস্তায় গিয়ে দেখনা!”

“রাস্তায় গিয়ে?”

ফোটন বলেছে, “তুই তো বারান্দা থেকে ঝুঁকে গলাটাকে প্রায় রাস্তায় ঠেকিয়েই দাঁড়িয়ে আছিস! আর কী দেখব?”

পিঙ্কি ডুকরে উঠছে মাঝে মাঝে, “ছোটমাসি যে কেন বলল, মজারুমামা আসবে! এত দেরি হয়ে গেল, আর এসেছে। ধেত্তারিকা!”

তা সত্যি, এদের এই আশাভঙ্গটি বড়ই দুঃখজনক!

মজারুমামা মানেই তো ভয়ংকর ভয়ংকর উৎকট উৎকট সব মজা।… মজারুমামা মানেই জমজমাটি মজলিশ, মিনিটে মিনিটে হাসির হুল্লোড়। …মজারুমামা মানেই গায়ে কাঁটা-দেওয়া ভৌতিক, আধাভৌতিক, দৈবিক, দুঃসাহসিক, অদ্ভুতুড়ে সব নতুন নতুন গল্প!… তা ছাড়া কখন কোন স্টাইলে যে হঠাৎ হঠাৎ একখানি মজা প্রেজেন্ট করবে মজারুমামা, তা বোধহয় মজারুমামারও অজানা!

ছোটকা তো বলে, “তোদের মজারুমামার কাছাকাছি এলে, পকেটে একটা উঁচু সুতো মজুত রাখা উচিত। কে জানে বাবা কখন না হাসতে হাসতে পেটটা ফেটে যায়!”

‘মনোজ’কে ‘মজারু করে ফেলা ওই ছোটকারই অবদান!

কিন্তু কতদিন যে আসেনি মজারুমামা!

আজ যখন বেরোবার সময় ছোটমাসি বলল, “এই, আজ বিকেলে মজারুদা আসবে, তোরা একটু বসিয়ে রাখিস, যেন পালায় না” শুনে তখন এরা, মানে ফোটন ছোটন রিঙ্কি পিঙ্কি আহ্লাদে প্রায় লাফিয়ে উঠেছিল।

“আঁ! মজারুমামা?”

“সত্যি?”

“ঠিক?”

“একদম ঠিক। ওখানে থাকতে চিঠিতে জানিয়ে রেখেছে আমায়! উঃ, কতদিন দেখা হয়নি!”।

রিঙ্কি অবশ্য একবার বলে ফেলেছিল, “তো তোমার সঙ্গেই দেখা করতে আসছে মজারুমামা, তুমি চলে যাচ্ছ? একদিন না হয় সিনেমাটা বাদ দিতে ছোটমাসি!”

শুনে দুঃখে ভেঙে পড়েছিল ছোটমাসি। বলেছিল, “সিনেমাটা বাদ? কোন প্রাণে বলতে পারলি রে এ কথা? দশ দিনের তো মেয়াদ, তার চার-চারটে দিন কেটেই গেল। একদিনই মাত্র দুটো হল-এ সিনেমা দেখেছি, আর ক’দিন তো মাত্র একটা করে। তবেই বল আর ক’টাই বা দেখে উঠতে পারব? কোথায় পড়ে থাকি জানিস? বাংলা সিনেমার মুখ দেখতে পাই? এসেই তো পড়ব বাবা। রাত্তিরে তো খাবে এখানে মজারুদা, তখন আড্ডা হবে।”

চলে গিয়েছিল ছোটমাসি ফোটন কোম্পানির মাকে কব্জা করে নিয়ে। দুটো হল-এ টিকিট কাটা আছে। তিনটে-ছ’টা, ছ’টা-ন’টা!

ছোটমাসি চলে যাবার পর, ছোটন অবশ্য রিঙ্কিকে বকেছিল, “বোকার মতো ও কথা বলতে গেলি কেন রে? বড়রা না থাকলেই তো আমাদের লাভ। মজারুমামাকে বেশি করে পেয়ে যাব! ওনারা এলে, আর আমরা পাত্তা পাব?”

রিঙ্কি স্বীকার করেছিল, সত্যিই তার ভুল হয়ে গিয়েছিল। আর তার পর থেকেই ‘লাভের আশায় ছটফটাচ্ছে একগণ্ডা ভাইবোন। মিনিট গুনছে, আর মিনিটে মিনিটে বলছে, ‘দুর ছাই, কী যে করছে মজারুমামা? …বিকেল ছেড়ে সন্ধে পার হয়ে গেল!

“নাঃ। নো হোপ। আজ আর চান্স নেই!”

“আমাদের কপালটাই খারাপ!”।

শেষমেশ রাগে দুঃখে ঘোষণা: “ধেত্তেরি, ভাল লাগছে না, ক্যারমটা পাড়া হোক। পেটা যাক!”

সেই ক্যারমে খুঁটিগুলি সাজানো হয়েছে মাত্তর, সঙ্গে সঙ্গে নোডশেডিং। আর সেই মুহূর্তে ঘরের দরজায় মজারুমামার আবির্ভাব!

একসঙ্গে চারটে গলা চেঁচিয়ে উঠল, “উঃ মজারুমামা? এতক্ষণে আসা হল? এই তোমার বিকেল? …ছোটমাসিরা সিনেমা গেছে, ভাবছিলাম আমরা একা একা তোমার গল্প শুনব। …ইশ! তুমি এলে, আর এক্ষুনি আলোটা নিভে গেল।.. এত দেরি করলে কেন?”

এতগুলো প্রশ্ন আর অভিযোগের উত্তরে একটি মাত্রই শব্দ উঠল, নাকি-নাকি সুরে, “হাঁউ মাউ খাঁউ! মনিষ্যির গন্ধ পাঁউ!”

কিন্তু ভয় পেতে বয়ে গেছে এদের। ছোট দুটোরও নয়। পিঙ্কিসুদ্ধু বলে ওঠে, “ও মজারুমামা, আমরা বুঝি এখনও আগের মতন ছোট আছি যে হাঁউমাউখাঁউ শুনে ভয় পাব? সে বারের মতো মুখোশ পরে এলেও এখন আর ভয় পাব না। এই ছোড়দা, একটা টর্চ জ্বাল না।”

ছোটন বলল, “টর্চ তো মা’র ঘরে। কে যাবে বাবা? মজারুমামা, তোমার লাইটারটা জ্বালোনা একটু।”

আবার নাকিসুর, “আমার বয়ে গেছে।”

“মজারুমামা, যতই তুমি নাকি সুর করো, আমরা ভয় পাচ্ছি না। জ্বালো না বাবা লাইটারটা। ও মজারুমামা, অন্ধকারে বিচ্ছিরি লাগছে; তোমায় দেখতে পাচ্ছি না।”

হঠাৎ নাকি সুরের বদলে ‘পাকি’ গলা: “কী। ফ্যাচফ্যাচ করছিস, আঁ! মজারুমামা আবার কী? মজারুমামা! সাত জন্মে এমন কিম্ভূত নাম শুনিনি। কস্মিনকালেও তোদের ওই সব মজারু শজারুকে চিনি না আমি।”

কিন্তু রিঙ্কি হল গিয়ে দুর্দান্ত মেয়ে, সে ওসব ধমক-টমকে ঘাবড়ায় না। সে হেসে ওঠে, ‘হি হি হি মজারু শজারু। সাত জন্মেও শোনেনি এমন নাম। তবে তোমার নাম কী শুনি?”

“আমার নামে তোদের কী কাজ, আঁ?”

“আহা! তোমায় তবে কী বলে ডাকব শুনি?”

ছায়ামূর্তি বলে, “আমায় ডাকবারই বা কী দরকার? আঁ!”

‘বা রে, না ডাকলে কী করে গল্প করব। মজারুমামা?”

“খবরদার, ওইসব মজারু-গজারু বলবি না, আমার নাম হচ্ছে, গোকুল গড়াই।”

“কী? কী নাম তোমার? হি হি হি! আবার বলোনা।”

“বললাম তো! আমার নাম হচ্ছে গোকুল গড়াই। তবে পাড়ার লোক আড়ালে বলে চোর-গোকলো। বলুক গে। আড়ালে লোকে কিনা বলে।”

“চোর গোকলো! হি হি হি! ছোড়দা রে, এবারে মজারুমামার কী মার্ভেলাস স্টান্ট। আমি যখন খুব ছোট ছিলাম, একবার নাকি তুমি ‘বকরাক্ষস হয়েছিলে মজারুমামা? মা বলে না ছোড়দা? যতই খাবার দেন সব সাবাড়। আর একবার হোয়োনা মজারুমামা। আমি বেশ দেখব।”

“বটে!” মজারুমামা বলে, “বকরাক্ষস দেখার সাধ? তা দেখিস। সব সাবড়ে দেব! এখন সর, আমায় আমার কাজ করতে দে!”।

“কাজ! তোমার আবার কাজ কী মজারুমামা?”

“এই মেয়েটা তো আচ্ছা ফ্যাচফ্যাচানি। চোরের আবার কী কাজ চুরি করা ছাড়া?”

ছোটন হেসে বলে ওঠে, “তা আলোটা জ্বলুক মজারুমামা। অন্ধকারে তো কিছু দেখতেই পাবে না। কোথাও একটা দেশলাইও খুঁজে পাচ্ছি না। মা না এমন! দেশলাই মোমবাতি টেবিলে রেখে দেবে তো? আমরা ক’জন ছোট একা রয়েছি।”

“হ্যাঁ, তাই তো!”

পিঙ্কি পিনপিনিয়ে বলে, “নিজেরা বেশ মজা করে রোজ রোজ সিনেমা দেখতে যাওয়া হবে, আর আমরা একা পড়ে থাকব। আবার লোডশেডিং পাজিটাও এসে হাজির হবে। ও মজারুমামা, একবারটি তোমার লাইটারটাই জ্বালোনা গো। তোমায় দেখি!”

‘লাইটারফাইটার নেই আমার।”

এবারে ফোটন হেসে ওঠে, “তুমি আছ আর তোমার লাইটার নেই, এ হয় মজারুমামা?… তা, তোমায় দরজা খুলে দিল কে?”

হেঁড়ে গলায় মজারুর উত্তর, “আমায় আবার দরজা খুলে দিতে লাগে নাকি? জন্মে কক্ষনও কেউ আমায় দরজা খুলে দেয়নি, দেয় না, দেবেও না। দরকারটা কী? ছাতের রেনওয়াটার পাইপগুলো তবে আছে কী করতে?”

“হো-হো-হো, হা-হা-হা, এমন মজার কথা বলো তুমি। আর কত রকম যে গলা করতে পারো। দুর ছাই; লোডশেডিংটা আর সময় পেল না। সেই কখন থেকে হাঁ করে বসে আছি তুমি আসবে-আসবে করে। মিনিট গুনছি। কেবল কেবল রাস্তা দেখছি। আর তুমি…”

“আহা রে, আজ আমার কী ভাগ্য! সাত জন্মে কেউ কক্ষনও আমার আসার আশায় পথ চেয়ে বসে থাকে না রে। তুই একটু জল খাওয়াতে পারিস?”

এখন গলার স্বর একটু কম বিকট।

“জল? এ মা, শুধু জল? ফ্রিজে কত কী রয়েছে। এই বিচ্ছিরি অন্ধকারটা হয়েই তো যত জ্বালা। সুশীল! এই সুশীল!”

মজারু বলে ওঠে, “এই, চোপ, চেঁচাবি না। রাখ তোর সুশীল। আমি নিজেই নিচ্ছি। ওই তো দালানের কোণে তোদের সাধের ফ্রিজ!”

“তা তো তুমি জানোই। কিন্তু ভীষণ অন্ধকার যে মজারুমামা!”

‘নিকুচি করেছে তোদের অন্ধকারের। অন্ধকারেই আমার চোখে মানিক জ্বলে।”

দরজার কাছের ছায়াটা নড়ল। অতঃপর এক ঝাপটে ফস করে ছায়াটা সরে গেল।

ফোটন চেঁচিয়ে উঠল, “ও মজারুমামা, দাঁড়াও, একটা টর্চ পেয়েছি”।

“অ্যাই খবরদার! টর্চ-ফর্চ জ্বালবি না।”

কিন্তু জ্বালবেই বা কী! এ তো সেই ব্যাটারি-ফুরনো টর্চটা। বাবা কাল বলেছিলেন, ফোটন, তোর বয়েসে আমি কত কাজ করেছি। আর তুই এইটুকুও পারিস না? বললাম না কাল, টর্চটায় একটু ব্যাটারি ভরে রাখ।

বলেছিলেন। যেমন সর্বদাই কত কী বলেন।

রাখেনি ফোটন। তাই জ্বলল না টর্চ। ও দিকে মজারুমামার বারণও। না জ্বলেছে এক রকম ভালই। জ্বললে মজারুমামা রাগ করে চলেই যাবে কি না কে জানে।

রিঙ্কি দরজা থেকে চেঁচায়, “ফ্রিজ খুলতে পেরেছ মজারুমামা?”

“ফ্রিজ। হা-হা-হা। ফ্রিজ খুলতে পারব না? বলে গডরেজের লকার খুলে খুলে হাত পাকা। খুলেছি, বেশ ভাল-ভাল সব খাবারদাবার সাঁটছি টপাটপ বকরাক্ষসের মতো।”

হি-হি-হি৷ রিঙ্কি হাসে, “মালাই চমচম তো? ভীম নাগের তস্য পৌত্রের জলভরা কড়াপাক?… ছোটমাসির তৈরি ডিমের পাটিসাপটা, আর মা’র তৈরি কাশ্মীরি গোকুলপিঠে? সবই বোধহয় তোমার জন্যেই ছিল মজারুমামা। তোমার যখন আসার কথা! …আহা অন্ধকারে খেতে পেরেছ কিছু?”

দালান থেকে হাসির আওয়াজ, “কিছু কী রে? এমন সব ভালমন্দ খাবার, কেউ কিছু খেয়ে ছেড়ে দেয়? সব সাঁটছি। …আঃ! তার সঙ্গে বোতলের এই ঠান্ডা জল! অমৃত! যাক, এ বার আমায় আমার কাজ করতে দে!”

ছায়াটা আবার ঘরে ঢুকে এল।

“মজারুমামা, অত সরে সরে যাচ্ছ কেন? ছুঁতে পারছি না, ধরতে পারছি না, কাছে এসোনা!”

পিঙ্কি প্রায় কাঁদো কাঁদো।

কিন্তু তার মজারুমামার মামাত্ব’ কই?

সে তো প্রায় ধমকে ওঠে, “ধরবি? ধরবি মানে কী? আজ পর্যন্ত কেউ আমায় ধরতে পেরেছে? তায় তুই ধরবি? সর। সব ক’টা এই দেয়াল সেঁটে দাঁড়িয়ে থাক। আমাকে একটু নিশ্চিন্দি হয়ে কাজ করতে দে। চটপট সারতে হবে, নাকি তোদের সঙ্গে বাকতালা করব?”

ফোটন এখন জোর গলায় বলে, “এবার তুমি বড্ড বেশি মজা করছ মজারুমামা! ভাল্লাগছে না! কী সব উলটো-পালটা কথা বলছ। জানি না বাবা। অন্ধকার দেখে খুব ঠকাতে ইচ্ছে করছে আমাদের, কেমন? কেবল বলা হচ্ছে কাজ করতে দে। কাজ আবার কী তোমার শুনি?”

“শুনবি? হে-হে-হে! কাজ হচ্ছে ঘর সাফ করা।”

রিঙ্কি ঝংকার দিয়ে ওঠে, “এ মা, তুমি আবার ঘর সাফ করবে কী? কেন, সুশীলদা কি, হি-হি-হি, বনবাসে গেছে?”

পিঙ্কি বলে ওঠে, বিকেলে তো সাফ করেছে সুশীলদা ন্যাতা নিয়ে বালতি নিয়ে।”

“সুশীল? সুশীলের সাফ করার কথা বাদ দে।”

বিজ্ঞের মতো বলে ছোটন, “ছোটমাসি তো বলে তোদের সুশীলবাবু ঘর সাফ করে যায়, বোঝাও যায় না , করেছে কি করেনি। পায়ে খুব ধুলোবালি কিচকিচ করছে বুঝি মজারুমামা?”

“ফের মজারু-শজারু? বলেছি না ওইসব বিটকেল নামে ডাকবি না আমায়।”

“বেশ বাবা, ডাকব না। তো, বাবার হাওয়াই চটিটা এনে দেব তোমায়? অন্ধকারেও খুঁজে পেতে পারি। দরজার কাছেই আছে।”

‘হাওয়াই চটি! ধ্যেত! দরকার নেই তোর বাবার চটিতে। তো, বাবা কোথায়?”

“বাবা তো অফিস থেকে বেরিয়ে সিনেমা হলে এসে জুটবে মা-ছোটমাসিদের কাছে। দুটো সিনেমা দেখছে তো? তিনটে-ছটা, ছ’টা-ন’টা। তা, শেষেরটায় বাবাকে যেতে হবে। নইলে অত রাত্তিরে ছোটমাসিরা প্রাচী থেকে এই যাদবপুরে ফিরবে কী করে?”

“হেঁহেঁহেঁ! ভালই তো। হেঁহেঁহেঁ!” অন্ধকারের মধ্যে নড়েচড়ে বেড়াতে-বেড়াতে মজারু কেমন একটা বিটকেল গলায় হেসে ওঠে।

“মজারুমামা! তুমি অমন বিচ্ছিরি গলায় হাসছ কেন?”… ছোটন সন্দেহ সন্দেহ গলায় বলে, “এবার বুঝি হরবোলা শিখে এসেছ।”

“কী? কী বললি? কী শিখে এসেছি?”

“হরবোলা গো, না হলে এত রকম গলা করছ কী করে? কত রকমই যে গলা শুনছি। শুধু তোমার মতনটা বাদে! বুঝেছি, সেবারে বহুরূপী হতে শিখে এসেছিলে, এবার হরবোলা!”

‘অ্যাই! কী বাজে বাজে কথা বলছিস?”

“আহা রে! বাজে বাজে বইকী!”

ছোটন বলে, “ছোটকার বিয়ের সময় এসে বহুরূপী হওনি তুমি? বাবা! ইয়া মোটকা এক ল্যাজওয়ালা বীর হনুমান সেজে নতুন করে কনের ঘরের মধ্যে ধুপ করে লাফিয়ে পড়ে কী কাণ্ড, কী কাণ্ড! পিঙ্কিদের হয়তো মনে নেই।”

কিন্তু রিঙ্কি সতেজে বলে, “আমার খুব মনে আছে! নতুন কাকি লাফিয়ে ঝাঁপিয়ে আঁআঁ করছে… বড়পিসি নতুন বউয়ের চেঁচানো শুনে বকতে এসে নিজেই হাঁক-পাঁক করতে করতে দে-ছুট। মনে নেই আবার। তোমার মনে পড়ছে না মজারুমামা?”

“হাঁ! বোধহয় পড়ছে।”

“এ মা! মনে পড়ার আবার বোধহয় কী? এমন উৎকট মজার কথা বলো তুমি! তো তোমার সেই বহুরূপী সাজবার সব ছালচামড়া গোঁফ-দাড়ি ল্যাজ-ফ্যাজ কিছু আনোনি তো?”

“কী? ছালচামড়া, ল্যাজ-গোঁফ? ভাগ।”

“আহা, ছোটমাসি বেশ দেখত!”

এখন ছায়ামূর্তির গলা থেকে ঠিক ভোম্বলজ্যাঠার মতো গম্ভীর স্বর বেরোল, “এক জায়গায় একই খেলা দেখায় বোকারা, বুঝলি?”

“বাঃ, ছোটমাসি তো দেখেনি।”

“তোদের ছোটমাসি আরও অনেক খেলা দেখবে।

“বাবাঃ! মজারুমামা, তোমার গলাটা ঠিক ভোম্বলজ্যাঠার মতো লাগল। এবারে এই হরবোলাটাই শিখে এসেছ, তাই না? কী কী ডাক ডাকতে পারো?” রিঙ্কির গলায় আগ্রহ, উত্তেজনা। “মুরগির ডাক ডাকতে পারো? ঘোড়ার ডাক? কুকুরের কান্না? রেলগাড়ির ইঞ্জিনের ডাক? মিনিবাসের হর্নের ডাক? আমাদের স্কুলে প্রাইজের দিনে না, একজন হরবোলাবাবু এসে— মজারুমামা!”

হঠাৎ থেমে যায় রিঙ্কি। বলে ওঠে, “তুমি আলমারি খুলছ? কেন গো?”

“খুলছি, ভাল করে সাফ করে বন্ধ করে দেব বলে। আহা এ বাড়ির গিন্নি কী গুড গার্ল।”

মজারুর গলার স্বর এখন ভোম্বলজ্যাঠার মতো নয়, বরং ছোটকার মতো, মজা মজা হাসি-হাসি। “আহা! জগতে যে চুরিটুরি বলে একটা কথা আছে জানেনই না, চোর বলে একটা জিনিস আছে তাও না। বেশ বেশ!”

‘হাঁ, বেশ বইকী! দেখেছিস দাদা, ছোড়দা, মা’র নিজের বেলায় দোষ হয় না, যত দোষ নন্দ ঘোষ আমাদের বেলায়। আমরা যদি পেনটা কি স্কেলটা, কি মাইনের বইটা একটু এখানে-সেখানে ফেলে রাখি কী বকুনি! কী বকুনি। …ঠিক আছে মজারুমামা, তোমায় আর বন্ধ করতে হবে না, যেমন ঝুলছে ঝুলুক। এসে নিজের কীর্তিটা দেখুন।”

“তা দেখুন।” মজারুকণ্ঠ বলে ওঠে, “তবে ভেতরটা সাফ করে ফেলি।”

“অন্ধকারে আবার তুমি কী সাফ করবে। মজারুমামা! যা হ্যান্ডুল-মান্ডুল হয়ে আছে। হবে না? বলে ছোটমাসির মার্কেটিং! যখন ইচ্ছে, আর যত ইচ্ছে শাড়ি কিনে আনছে, আর আলমারিতে ঠুসছে। ছোটমাসিদের ওখানে নাকি বাংলা সিনেমাও নেই, বাংলা শাড়িও নেই। তাই কলকাতার সব শাড়িগুলো কিনে নিয়ে যাবার তাল। আচ্ছা, নিয়ে যাবে কী করে বল তো?”

“সেই তো!” মজারু বলে ওঠে, “সেটাই তো সমস্যা। ঢাউস একটা সুটকেস তো এনেছে মনে হচ্ছে, তা সেটাও তো বোঝাই! কীসে কী নিয়ে যাওয়া যাবে।”

“ও মা! ছোটমাসি যে একটা ঢাউস সুটকেস এনেছে, তুমি জানলে কী করে? সে তো ও-ঘরে।”

“কী করে জানলাম? হে-হে-হে, জানিস না অন্ধকারে আমার চোখে মানিক জ্বলে, আর হাত না দেখেও আমি গুনে বলতে পারি। সুটকেসটা চাকা লাগানো তো? ভারী খাসা জিনিস। যত ভারীই হোক গড়গড়িয়ে চালিয়ে নিয়ে যাওয়া যায়।”

“ঠিক, ঠিক। কী দারুণ! ও মজারুমামা, তা হলে হাত গুনে বলে দাও না গো আমার রেজাল্টটা কী হবে!”

“দুর বাবা! এ তো আচ্ছা মেয়ে! যেমন একজামিন দিয়েছিস, তেমনই রেজাল্ট হবে। আবার কী?”

“অ, আ, আঁ! ও ছোড়দা দ্যাখ-না—”।

রিঙ্কির গলা আকাশে ওঠে, “মজারুমামা আমায় রাগাচ্ছে। আমি বুঝি খারাপ পরীক্ষা দিয়েছি?”

‘অন্ধকারে তির-ছোঁড়াছুঁড়ি।”

“অ্যাই! চোপ! আমি বলেছি খারাপ দিয়েছিস? বলেছি, যেমন দিয়েছিস! আমি বেটা চোর-গোকলো ওসব রেজাল্ট-ফেজাল্টের কী বুঝি?”

“চোর-গোকলো!” ছোটন বলে ওঠে, “ওঃ মার্ভেলাস! দারুণ একখানা নাম আবিষ্কার করেছ। বটে মজারুমামা! মাথায় এলও তো!”

ফোটন এতক্ষণ বিশেষ কথা বলছিল না। কেবল অন্ধকারেই এখানে-সেখানে, তাকে, জানলার ধারে, বইয়ের শেলফে হাতড়ে বেড়াচ্ছিল একটা দেশলাই আর মোমবাতির টুকরোফুকরো পায় কি না। কত সময়ই যে এ রকম পড়ে থাকতে দেখা যায়। কিন্তু দরকারের সময়? নেভার! এখন হতাশ গলায় বলল, “এই, মজারুমামা অন্ধকারেও গল্প বলতে পারে। তাই না মজারুমামা?”

“হু! বলব। অপারেশানটা শেষ হোক! তারপর।”

“অপারেশন কী? আঁ! ও মামা! হঠাৎ অপারেশনের কথা কেন? কীসের অপারেশন? কার অপারেশন?”

“কেন, কীসের, কার? সেটা পরে বুঝবি!”

“জানি না বাবা! ও সব বুঝতে-টুঝতে চাই না। আমরা তোমায় ধরছি রোসো।”

কলকলিয়ে ওঠে সব ক’টা। বলে, “এই শোন, মজারুমামা আলমারির কাছে, আয় সবাই মিলে ধরে ফেলি!”

“এই যে এটা কার হাত! মজারুমামা তুমি শার্ট পরেছ না পাঞ্জাবি? এই যে ..এই যে…ধরেছি!”

“অ্যাই! অ্যাই! ফোঁড়া! ফোঁড়া!”

“ ফোঁ-ড়া!”

সব কটা হাত নিজের নিজের দু’পাশে ঝুলে পড়ল।

মজারু নিরাপদ দূরত্বে সরে গিয়ে বলে, “সর্বাঙ্গে ফোঁড়া। বুঝলে হে ভাগ্নে-ভাগ্নিরা! চেপে ধরলেই রক্ত-ফক্ত। দ্যাখো, কারুর হাতে-টাতে লেগে গেল কি না।”

ততক্ষণে চার-দু’গুনে আটখানা পা পিছু হাঁটতে হাঁটতে একেবারে ও দিকের দেয়ালে সেঁটে গেছে। আর দেখছে হাত ভিজে ভিজে কি না।

তবু কথা কয়ে উঠল ছোটন, “ওঃ, তাই তুমি অপারেশনের কথা বলছিলে?”

“হেঁহেঁ, ঠিক বুঝেছিস তো! যাক এবার তা হলে—”

এই সময় পিঙ্কি হঠাৎ ডুকরে কেঁদে উঠল, “আলো কি আজ আসবে না? মা কি আজ আসবে না?”

ফোটন বলে উঠল, “ধ্যেত, কাঁদছিস কেন?”

“আমার ভয় করছে। আমার কান্না পাচ্ছে। আমার মজারুমামাকে ভূত মনে হচ্ছে!”

“কী বললি? বাঃ, ঠিকই বলেছিস। এ ব্যাটা তো একটা ভূতই! গোর্ভূত। হাম্বা-হাম্বা খাম্বা-খাম্বা, হাউ-মাউ-খাউ!”

“আঁ আঁ আঁ।” পিঙ্কি কেঁদে ওঠে।

অন্ধকার ভেদ করে আবার সেই বিকট গলা, “অ্যাই, চোপ! এক চড়ে কান্নাকে বিন্দাবনে পাঠিয়ে দেব। মেয়ে না তো, সানাইবাঁশি! ঠিক আছে, আমি যাচ্ছি। দেখি কোথায় কী—”

ভয় খেয়ে পিঙ্কি কান্নাটা গিলে ফেলে। আর বাকি তিনজন হা-হা করে ওঠে, “ও মজারুমামা, না না, যেয়ো না গো, ছোটমাসি তা হলে আমাদের বড় ঘেন্না দেবে। বলবে, এইটুকু আর বসিয়ে রাখতে পারলি না? বলে গেলাম। মজারুমামা, তোমার পায়ে পড়ি!”

“ফের! ফের মজারু? ঠ্যাং ধরে আছাড় মারব এক-একটাকে! বলছি আমি হচ্ছি চোর-গোকলো, কোনও জন্মে কারুর মামা-ফামা নই।”

হঠাৎ সবাই চুপ করে যায়।

অন্ধকারের মধ্যে নেমে আসে একটা স্তব্ধতা।

আর একটু পরেই সেই অন্ধকার ভেদ করে বেশ দিলখোলা এক হা হা হাসি ওঠে।

“খুব ভয় পেয়ে গেছিস তো? নাঃ, তোরা বাবা খুব চালাক ছেলেমেয়ে, কিছুতেই ঠকানো গেল না। পরীক্ষায় ফার্স্ট তো! তা বোস, অন্ধকারে বসে গল্পই শোন একটা। তোদের ছোটমাসি তত সেই ছ’টা-ন’টা!”

ভারী মোলায়েম গলা এখন মজারুর।

ওঃ। বুকের পাহাড় নামল!

এতক্ষণ ধরে তবে এদের বুদ্ধির পরীক্ষা চলছিল। মজারুমামা যত পারে ঠকাবার চেষ্টা করছিল! “হু বাবা, আমাদের আর ঠকাতে হয় না।”

অতএব সমস্বরে “হা হা, গল্প গল্প। ততক্ষণে মা-ছোটমাসিরা এসে যাবে।”

“বেশ, কীসের গল্প শুনবি!”

“ভূতের, ভূতের!” ফোটন আর ছোটন বলে ওঠে।

কিন্তু পিঙ্কি আবার পুরনো রেকর্ড চাপায়। “না, নাআঁ। আমার ভয় করছে।”

“ধ্যেত, একটা ভিতুর ডিম।” রিঙ্কি বলে ওঠে, “ওটাকে নিয়ে পারা যায় না।”

“তা হলে? রাজা-রানির?”

“এ মা, রাজা-রানির কী? আমরা কি বাচ্চা?”

“তা হলে? চোরের?”

“হ্যাঁ-হ্যাঁ, চোরের, চোরের! কী রে পিঙ্কিখুকি, চোরের গল্পেও ভয় পাবি না তো?”

পিঙ্কি চোখ মুছে বলে, “না!”

“তবে শোন। এক গ্রামে এক চোর বাস করত। ভারী ভদ্দরসজ্জন লোক! ওই চুরিটি ছাড়া আর কোনও দোষ ছিল না তার।”

‘আহা, চোর আবার ভদ্দরসজ্জন কী গো?”

“কেন? হতে নেই? চুরিটা তার সাতপুরুষের পেশা। বাপ-ঠাকুরদার কাছে আর-কোনও বিদ্যে শেখেইনি। তা ভদ্দরসজ্জন হতে বাধা কী? তা যা করত নিয়মকানুন মেনেই। রাত বারোটা বাজলেই সিদকাঠিটি নিয়ে বেরিয়ে পড়া, আর ঠিক রাত চারটের মধ্যেই কাজকর্ম সেরে, ফিরে এসে পাতা-বিছানায় শুয়ে পড়া।

“চৌকিদারদের ডিউটির টাইম হচ্ছে রাত পৌনে বারোটা, আর ভোর সাড়ে চারটে।

“পৌনে বারোটায় চৌকিদার জানলার বাইরে হাঁক পাড়ত: ‘গণেশ দাস হো!’

“চোরমশাই সঙ্গে সঙ্গে জবাব দিত, “আছি আজ্ঞে। তামাক খাচ্ছি।”

তামাক খাচ্ছিস তো ধোঁয়া কই?”

“চোরমশাই মুখে কালিঝুলির আঁক কাটতে কাটতে বলত, “আজ্ঞে টিকে ভিজে গেছে।

“ঠিক হ্যায়! ঘুমো ব্যাটা!

“আবার চৌকিদারটা ভোর সাড়ে চারটের সময় এসে বাইরে থেকে হাঁক পাড়ত, ‘গণেশ দাস হ্যায়!

“গণেশ দাস তেল-ন্যাকড়া দিয়ে মুখের কালিঝুলি মুছতে মুছতে বলত, “আজ্ঞে আছি বইকী। বিড়ি খাচ্ছি।

‘কেন? কেন? এত রাত্তিরে বিড়ি খাচ্ছিস কেন?’

“আজ্ঞে জেগে থাকতে!

“চৌকিদার বলত, “কেন? জেগে থাকার কী দরকার?’

এই আপনার ডাকে সাড়া দিতে। সাড়া না পেলেই তো কাল সকালে এসে চালান দিবেন।

হা-হা-হা! তা দিব। তবে দে, দুটা বিড়ি দে।’

“জানলা দিয়ে হাত বাড়াত।

“কিন্তু এত সাবধানেও কপালের ফেরে একদিন দুপুররাতে সিদকাঠি হাতে ধরা পড়ল গণেশ দাস। বাস, দশ বছর জেল।”

“দশ বছর!”

“ওই তো মজা, তল্লাটের যেখানে যত চুরির কাণ্ড ঘটেছে, সব কেস তার নামে। রেগেমেগে গণেশ দাস জেলে ঢোকার আগে তার ছেলেকে বলে গেল, ‘তুই আর রাতের কারবারে যাসনে! যা করবি দিনমানে!”

“এই বাবা! তার ছেলে চোর নাকি?”

“তা হবে না? চোরের ব্যাটা চোর না হয়ে কি পুলিশ হবে? বললুম না, সাতপুরুষের পেশা। চুরি না করে উপায় কী? ওই বিদ্যেটি ছাড়া আর তো কিছু শেখেনি। বাপ বলল, রাতের কারবারেই যত ফ্যাসাদ। দিনে-দুপুরে ভাল ভাল জামা-জুতো পরে পাঁচজনের মাঝখানে ঘুরতে ঘুরতে কাজ সাফাই করে বুক ফুলিয়ে বেরিয়ে এসে রাস্তায় পাবলিকের ভিড়ে মিশে যাবি। বাপ-ঠাকুদ্দার মতন কুচিয়ে চুল ছাঁটতে হবে না। গায়ে প্যাচপেচিয়ে তেল মাখতে হবে না, মুখে কালিঝুলি মাখতে হবে না, তুই বা কে, রাজপুত্তুরই বা কে। শহরবাজারে এখন এই রেওয়াজ হয়েছে!

“তা বাপ জেলে ঢুকে যাবার পর ছেলে সেই রেওয়াজে কাজ চালায়। তোফাই চালায়। হাল ফিরে রাজার হাল! দিনমানে গটগটিয়ে ঢুকে আসে, দোকানে বাজারে লোকের বাড়িতে। চোখ রাঙিয়ে, মাল হাতিয়ে বেরিয়ে আসে। ট্যাক্সি ডেকে মালপত্তর চাপিয়ে হাওয়া হয়ে যায়। বেশ চলছিল…”

মজারুমামা একটু থেমে বলে, “কপালের ফেরে একদিন হল এক বিপত্তি! বাঘা বাঘা পুলিশদাদারা যাকে জব্দ করতে পারে না, সেই লোক কিনা দুটো কুচোকাচা ছেলেপেলের কাছে জব্দ বনে বসল। সব গুবলেট।”

“কী মজা! কী মজা!”

চটপট হাততালি।

“ওরা বুঝি বুদ্ধি করে চোরটাকে ঘরে বন্ধ করে ফেলল?”

“ঘরে বন্ধ?” গল্প বলিয়ে মজারু জোর গলায় বলে, “নিকুচি করেছে তোদের! ঘরে বন্ধ আবার একটা ব্যাপার। কেন, জানলার গ্রিল ওপড়ানো যায় না? শিক ভাঙা যায় না? আর বুদ্ধি? বুদ্ধিই বটে! যেন সব ক’টা এইমাত্তর স্বর্গ থেকে খসে পড়েছে।… ও সব কিছু না। কপালের ফের! তা একদিন দিনের বদলে সন্ধে, আর মক্কেলের বাড়ি ঢোকামাত্তর লোডশেডিং।”

‘আঁ!”

“যাঃ!”

“ধ্যাত!”

“তুমি বুঝি বানাচ্ছ মজারুমামা?”

“বানাচ্ছি মানে? লোডশেডিং বলে কোনও জিনিস নেই? দেখিসনি কখনও?”

“না না, তা বলছি না!”

“বলছিস না তো চুপচাপ থাক! লোডশেডিং। তায় আবার আকাশে মেঘের ঘটা। সেকেলে চোরের মায়েদের ভিরকুট্টির অবস্থা! চোখ রাঙালেও দেখানো যাচ্ছে না। বাড়িতে গার্জেনরা সব হাওয়া। কিন্তু বাড়িতে রেখে গেছে ওই সর্বনেশে ডেঞ্জারাস কুচো ক’টাকে। …ব্যাস। সবক’টা একসঙ্গে ছিনেজোঁকের মতো লেগে থেকে চোরটাকে কিমা বানিয়ে ছাড়ল।”

“আঁ! কিমা!”

“স্যরি কিমা নয়, মামা, মামা! তো চোর বেটার কাছে দুইই সমান। তিন কুলে যার একটাও বোন নেই, তাকে যদি গণ্ডাখানেক ভাগ্নে-ভাগ্নি রসোমালাই, ডিমের পাটিসাপটা, কাশ্মীরি গোকুলপিঠে খাওয়াতে বসে, আর মামা-মামা করে জীবন মহানিশা করে ছাড়ে, সেটা কিমা বানানো ছাড়া আর কী? কাজেই চোরটা…”

“ও মজারুমামা, গল্পটা তুমি বানাচ্ছ নাকি?”

‘বানানো মানে? চোরটা যা করল, তাই বলছি। বিলকুল সত্যি!”

“কী করল গো?”

“কী করল? অনেক কষ্টে হাতানো মালপত্তরগুলো ছড়িয়ে ফেলে রেখে এমনি করে গটগট করে বেরিয়ে চলে গেল!”

“এ কী! এ কী! তা, তুমি চলে যাচ্ছ কেন? ও মজারুমামা, গল্পটার শেষ কী?”

আর শেষ! ছায়ামূর্তির টিকির ছায়াটিও নেই।

আর শুনলে বিশ্বাস করা যায় না। ঠিক সেই মুহূর্তে কারেন্ট এসে গেল! বাড়ি আলোয় ঝলমল!

“ফোটন!”

“ছোটন!”

“ছোড়দা রে!”

“রিঙ্কি রে!”

“বারান্দায় ঝুঁকেও দেখতে পেলাম না রে দাদা।”

“আচ্ছা, আমরা কী দোষ করলাম বল তো?”

“কী জানি বাবা!”

“এ বারে বোধহয় শরীর ভাল নেই মজারুমামার।”

“না রে। বোধহয় ছোটমাসিরা নেই বলে রাগ হয়েছে।”

“হতেই পারে।”

“কিন্তু এ কী?”

“এ সব কী?”

“দালানে এ সব কোখেকে এল?”

“এ সব কী? এ-সব কী?”

বাইরের দরজা থেকে চেঁচাতে-চেঁচাতে আসছেন ফোটন কোম্পানির মা বাবা-মাসিরা। এর মানে কী? রাস্তার দরজা হাটপাট!” “সুশীল নিজের দরজায় ছেকল তুলে দিয়ে হাপিস!” “কী, হাপিস নয়? ঘরের মধ্যে বন্দি তুই?” কী ব্যাপার? সিঁড়ি থেকে জিনিস ছড়ানো—এত দুষ্টুমিও মাথায় খেলে ওদের!”

চেঁচাতে চেঁচাতে উঠে আসেন ওঁরা। “এ কী! এ কী!”।

তবে ওঁদের চেঁচানোয় কর্ণপাত না করে একগণ্ডা গলা চেঁচিয়ে উঠল, “এতক্ষণে আসা হল তোমাদের? এই একটু আগে চলে গেল মজারুমামা!”

“চলে গেল!”

“তা যাবে না তো কী? তোমরা আসবে না, আলো আসবে না, ভাল্লাগে?”।

“কিন্তু এ সব কী?”

বড়-ছোট দুই বোন দালানে পা ছড়িয়ে বসে পড়ে চেঁচিয়ে বলতে থাকেন, “কিন্তু এ সব কী ব্যাপার! ওরে বাবা, আমার সুটকেসটা সিঁড়ির ধারে কেন? আলনার জামা কাপড়গুলো মাটিতে জড়ো করা কেন? টেপ-রেকর্ডারটা দেরাজ থেকে বেরিয়ে এখানে এল কী ভাবে? ফ্রিজটা হাঁ করে খোলা.. মানে কী? ওরে বাবা রে, মেজদি, আমার নতুন কেনা শাড়িগুলো বাজারের থলের মধ্যে ঠোসা। আমার যে মাথা ঝিমঝিম করছে গো।”।

বলতে বলতে ঘরে। এবং আর-একপ্রস্থ চিৎকার। “এ আবার কী? আলমারি ফাঁকা করে সর্বস্ব মাটিতে নামানো। ওরে সর্বনেশে ছেলেমেয়েরা, কী যে হচ্ছিল তোদের? রাম-রাবণের যুদ্ধ, না কুরুক্ষেত্তর কাণ্ড!”

বাবা গম্ভীর ভাবে বলেন, “দেখে মনে হচ্ছে তৃতীয় মহাযুদ্ধের পত্তন এইখান থেকেই হল! দস্যিপনার একটা সীমা থাকবে তো?”

মা’ও বলে ওঠেন, “সত্যি! হাঁ হয়ে যাচ্ছি।”

কিন্তু রিঙ্কি তো আর ছেড়ে কথা বলবার মেয়ে নয়। সে নিজস্ব স্টাইলে ঝংকার দিয়ে ওঠে, “আহা রে। আমরা এই সব করেছি! আমাদের ভারী সাহস! এ সবই তোমাদের মজারু-ভাইয়ের গজারু কাণ্ড! অন্ধকারের মধ্যে উনি ঘরবাড়ি আলমারি দেরাজ সব সাফ করছেন! হি-হি, আবার তিনি ‘চোর-গোকলো’ হয়ে মালপত্তর হাতাচ্ছেন! উঃ, কম কাণ্ড করেছে মজারুমামা আমাদের ঠকাতে? হরবোলা হয়ে দশ রকম গলা করেছে। কিন্তু পারল কি ঠকাতে? আমরা তেমন বোকা নাকি? শেষ অবধি তোমাদের দেরি-ফেরি দেখে হঠাৎ রেগে গটগট করে চলে গেল। তবে খুব ভাগ্যি, ফ্রিজের খাবারগুলো সেটে গেছে চেটেপুটে।”

১৭ অক্টোবর ১৯৮৪

heading1 = দুঃখহরা বড়ির শিশি – লীলা মজুমদার

দুঃখহরা বড়ির শিশি – লীলা মজুমদার

জঞ্জালিরা বড় খালের ধারে মাঝিপাড়ায় থাকে। বর্ষায় খালের জল বাড়লে মাঝিরা কিছু পায় না, কিন্তু শুকনো সময়েও যখন সাগর থেকে জোয়ার আসে দিনে রাতে দু’বার করে, তখন সেই নোনা জলের সঙ্গে ছোট ছোট চিংড়ি, কাঁকড়া আর পঞ্চাশ রকম মাছ হুড়মুড় করে খালে ঢুকে পড়ে। মাঝিরা আগের থেকেই জাল পেতে রাখে, তাতে মেলা মাছ পড়ে। তা ছাড়া ওদের তলা-চ্যাপ্টা নৌকো খড়, কয়লা, বালি বোঝাই হয়ে জোয়ারের সময়ে উজানে যায়, ভাটার সময়ে নামে। খুব একটা দুঃখে-কষ্টে ওদের দিন কাটে না।

তবে জঞ্জালির কথা আলাদা। সে-ও বড় খালের ঘাটের ওপর সুধনকুমোরের বাড়িতে থাকে। তাদের অন্য পাশে একটা বাঁশের সাঁকো আছে, খুব উঁচু। তার তলা দিয়ে নৌকো চলাচল করে। সাঁকো এপার-ওপার করতে পায়ে হাঁটা লোকদের একটা করে পয়সা দিতে হয়। পারানি আদায় করতে দু’দিকে দুই চালাঘরে জঞ্জালির দুই খুড়ো বসে থাকে। আসল খুড়ো নয় অবিশ্যি, পাতানো খুড়ো। সুধনকুমোরকে জঞ্জালি জ্যাঠা বলে ডাকে। ঘাটের ওপর বটতলায় চাটাই পেতে সুধনের হাতে তৈরি চমৎকার সব রঙিন হাঁড়ি সরা নিয়ে কত সময় জঞ্জালি বসে থাকে। যারা পুল পার হয়, কিংবা যাদের নৌকো ঘাটে লাগে, তারা কত সময় দু’-এক পয়সা দিয়ে অমন সুন্দর জিনিস কিনে নিয়ে যায়। সুধন বলে, সরু পা-টা ছড়িয়ে বসে থাক রে মা, লোকের দেখে দুঃখু হবে, জিনিস কিনবে।

রেগে যায় জঞ্জালি। কিনতে হয় এমনি কিনবে। আমরা কি ভিকিরি!’ সত্যিকার কেউ নয় সুধনজ্যাঠা। রিকশ চাপা পড়া বেদেদের মেয়ের আবার সত্যিকার কেউ থাকে নাকি? তায় আবার বাঁ পা-টাকে টেনে বেড়ায়, জোর পায় না। ওদিকে দৌড়ঝাঁপ খেলার বড় শখ। কুমির কুমির খেলাতেও অন্যরা ওকে বুড়ি সাজায়। ছুটতে পারে না। কিন্তু দু’হাতে ঝুলে, ডান পায়ে ভর দিয়ে তরতর করে বটগাছের মগডালে চড়ে, তারপর এক লাফে কিপ্টে গাঙ্গুলির হিমসাগরের ডালে! যেমন-তেমন মেয়ে নয় জঞ্জালি। সুধনের মা ওকে খেতে দেয়, নিজের ঘরে শুতে দেয়। দিনে দিনে বুড়ির দৃষ্টি কমে যাচ্ছে, আজকাল জঞ্জালিই ওদের রাঁধাবাড়া করে। ওর রান্নার হাতটি বড় মিষ্টি। কোথায় পেল কে জানে।

চাপা পড়েছিল বড় রাস্তায়। বেদের দল অমনি সটকে পড়েছিল। খোঁড়া জখম নিয়ে ওরা কী করবে? এমনিতেই পুলিশ পেয়াদায় বড্ড ভয়। কখন কী জিজ্ঞেস করে বসবে তার ঠিক কী! ছোকরা-বাবুরা ওকে তুলে নিয়ে মুনসিপালের বড় হাসপাতালে দিয়ে এসেছিল। বুড়ো বেদেকেও জোরজার করে সঙ্গে নিয়েছিল। সে বললে, ‘বাপ মায়ের নাম কী করে জানব? আঁস্তাকুড় থেকে দয়া করে তুলে এনেছিলাম। তাই ওর নাম জঞ্জালি।

ভাঙা পাঁজর তিনটে জোড়া লাগল, কিন্তু ঠ্যাংটাতে আর জোর পেল না। হাসপাতালে আবার ক’দিন রাখা যায়? সেখানকার ভাঙা শিশি বোতল কাপ ডিশ প্রায় মিনি মাগনা কিনে আনত পাঁশকুড়ুনির মা। সেই দয়া করে খোঁড়া মেয়েটাকে এনে সুধনের মায়ের কাছে জমা দিয়ে গেল। বলল, ‘ওরে সই, তোর এমনটিই দরকার। চোখে দেখিসনে, ও-ই উনুন ধরাবে, ঘর নিকোবে, শাক বাছবে, পাকা চুল তুলে দেবে। সাতকুলে কেউ নেই ওর, ন্যাংড়া মেয়ে—

সুধনের মা বলল, “আর বলতে হবে না দিদি, থাক আমার কাছে। এবার দুনিয়ার খপর বলো।

শিশিবোতলওয়ালি এ-পাড়ায় সে-পাড়ায় এ-হাসপাতালে সে-রেল ইস্টিশানে ভাঙা শিশিবোতল বাসনপত্রের সঙ্গে সারা বিশ্বের নাড়িনক্ষত্রের খবর মাঝিপাড়ার ঘরে ঘরে পৌঁছে দিত। নইলে তারা জানবে কোত্থেকে; সারা দিনমান খাটতে হয়। তারাও খুশি হয়ে তাকে এক ঘটি জল, একমুঠো ঘরে করা মুড়ি মুড়কি খাওয়ায়। বুড়ির গল্প শুনতে শুনতে তাদের চোখের সামনে থেকে ঝগড়াঝাঁটি নালা-নর্দমাসুদ্ধ মাঝিপাড়াটা উপে যেত। তার জায়গায় দেখা দিত ফলে ফুলে সবুজ ঘাসে ঢাকা অপূর্ব এক পাহাড়, যেখানে কারও কোনও দুঃখ-কষ্ট নেই। সেইখানে নাকি বুড়ির নিবাস।

জঞ্জালি রেগে বলল, দুঃখ-কষ্ট নেই তো মাসি, তুমি কেন পায়ে হেঁটে আঁস্তাকুড় ঘেঁটে, লোকের ফেলে দেওয়া নোংরা শিশিবোতল তুলে বেড়াও, তোমারই বা আমার মতো বিশ্রী চেহারা কেন?

শিশিবোতলওয়ালি মাসি শুনে অবাক হল, “ওমা! কী বলে! আমি যে ধন্বন্তরি কোবরেজের জাদু-শিশি খুঁজে বেড়াচ্ছি। তাতে সর্বদুঃখহরা দাওয়াইয়ের তলানিটুকুও নিশ্চয় রয়েছে। আনমনা হয়ে বুড়ো কখন কোথাকার কোন আস্তাকুঁড়ে ফেলে দিয়ে এসেছে। এ কথা তার নাতির কাছে শুনেও খুঁজবনি?’

জঞ্জালি বলল, তাতে খোঁড়া ঠ্যাং ভাল হয়? কালো মেয়ে সোদর হয়?

শিশিবোতলওয়ালি মাসি বলল, হয় রে হয়। এক ফোঁটা জিবে পড়তে না পড়তে সব অন্যরকম হয়ে যায়। নইলে বিশ বছর ধরে খুঁজছি কেন?

সুধনের মা বিরক্ত হল, কেন মিছে আশা দিস রে, সই? ভগবান যাকে মেরেছে, কেউ তাকে সারাতে পারে না। সে নিজে ছাড়া। শিশিবোতলওয়ালি মাসি তার দুটো দাঁত বের করে হাসতে লাগল, ‘যা বলেছিস দিদি। তেনার জিনিস তিনিই মারেন। কেউ কিছু করতে পারে না। তবে হ্যাঁ, ধন্বন্তরির কথা আলাদা!

এই অবধি বলা হয়েছে কি হয়নি। এমন সময় উঠি-পড়ি করে পাড়ার একপাল ছোট ছোট ছেলেমেয়ে ছুটে এসে কেউ বলে, ‘বোমা পড়েছে। বোমা পড়েছে। কেউ বলে, দাঙ্গা লেগেছে!’আবার কেউ বলে, ‘ষাঁড়াষাঁড়ির বান ডেকেছে! খালের ধারে বড়ই বিপদ। মোট কথা মোড়ল বলে পাঠিয়েছে, তোমরা যে যার সাধের জিনিসপত্র নিয়ে যেখানে পারো আশ্রয় নাও। আমরা এদিকে ঠেকাচ্ছি। সব মিটে গেলে খবর পাঠাব, তখন সবাই ফিরে এসো।

গাবি আরও বলল, ‘সাহস দিতে বলেছে মোড়লজ্যাঠা। তিনশো বছর আগে যখন কলকেতা শহর ছিল না, তখনও এখানে মাঝিপাড়া ছিল। তিনশো বছর পরেও থাকবে।

ইতিমধ্যে ব্যাটাছেলে যে-ক’জন ছিল, তারা দোকানের ঝাঁপ তুলে, লাঠি সোঁটা হাতে নিয়ে বেরিয়ে পড়েছে। ঘুঁটেকুড়ানি মাসিও সব দেয়াল খালি করে ঘুঁটেগুলো খুলে নিয়ে, ঘুঁটের ধামায় পাহাড়ের মতো বোঝাই করে এসে হাজির। ও মা কী রে! উনুন আঁকড়ে এখনও পড়ে আছিস? নড়াই দিবি নে? ওরে উনুন গেলে উনুন হবে, কিন্তু পেরান গেলে আবার পেরান পাবি কি না সন্দ আছে। সোঁদরবনে নাকি কারা আগুন নাগিয়েছে, তাই বাঘরা সব ইদিকপানে পা বাড়িয়েছে।

শিশিবোতলওয়ালি মাসি বলল, তা যাবিটে কোথায়? বুড়ি বলল, ‘যকপাহাড়ে ছাড়া আবার কোথায়? তিন হাজার বছর আগে মেলেচ্ছরা এসে মরা মানুষের খুলি দিয়ে ওই পাহাড় বেনিয়েছিল, তাই তার ত্রিসীমানায় বিপদ ঘেঁষতে পারে না। সেখানে আমগাছেতে নাকি বোল এয়েছে, কলার ঝাড়ে কলা পেকেছে, পাঁচশো বছরের পুরনো চালাঘর এখনও দাঁড়িয়ে আছে। এতটুকু টসকায়নি।

শিশিবোতলওয়ালি মাসি লাফিয়ে উঠল, তবে ওই বন-পাহাড়ির স্বপ্নই তো আমি দেখি। ওইখানটিতে খোঁজা হয়নি। কোনও পাখিতে ওষুধের শিশি মুখে করে ওই পাহাড়চুড়োতেই ফেলেছে হয়তো।’

অমনি যে যার বাসনপত্র, ছেঁড়া কাপড় চাদর পুঁটলি বেঁধে পা বাড়িয়ে বলল, তবে চলে চল, চলে চল।

শিশিবোতলওয়ালি চটের থলিটে কাঁধে তুলতে ঝুনুনু-ঝনন করে বেজে উঠল। সুধনের মা বলল, ‘ও কী হল?’

বুড়ি বলল, ‘ঘাটের মাথার কবরেজমশাই যাবার আগে পাঁচটে পয়সা দিয়ে ঠাকুরদার আমলের একটু একটু গুমো গুমো গন্ধ ধরা, এক আঙুল দেড় আঙুল ওষুধসুদ্ধ বেচে দিলেন। সে কি ছাড়া যায় ভাই। ও – কী দিদি, এখনও উঠলি নে?

ঠাকুমা বলল, ‘চোখে ঝাপসা দেখি, পা নড়বড় করে। আমাকে নিয়ে বিপদে পড়বি। জঞ্জালিটাকে নিয়ে যা, আমায় বাদ দে। জঞ্জালি অমনি বুড়িকে আঁকড়ে ধরে বলল, চল, ঠাকুমা, এ ওকে ঠেকো দিতে দিতে দু’জনে যাই। সত্যি যদি ওষুধটে পাই, তোমারও চোখ সারে, আমারও ঠ্যাং সারে। সুধনজ্যাঠা বলেছে, তোমার ৬০ বছর বয়স হয়নি। আরও ২০ বছর বাঁচবে, আমরা বাইস্কোপ দেখব।’

ফিক্‌ করে হেসে ফেলল বুড়ি। অমনি রওনা হয়ে গেল দু’জনে সবার শেষে, ঘরের কোণ থেকে কালো মাটির ঠাকুরটে ছাড়া কিছু নিল না। বুড়ি বলল, ‘নিজেদের নিয়ে যেতে পারলেই ঢের, আর ওই কালো ঠাকুরটে। উনি ইচ্ছে করলেই চাই কী সই দিদির হারানো ওষুধটেও পাইয়ে দিতে পারেন।

আর কিছু নেবার কথা বললও না জঞ্জালি। বইবার শক্তি থাকলে তো নেবে। তবে এক্কেবারে কিচ্ছু নেয়নি তাও বলা যায় না। তিনঠেঙো কোলাব্যাংটাকে তো আর ফেলে যাওয়া যায় না। একবার ভাটার সময় খালের কাদা থেকে তোলা। হয়তো চিংড়িতে কি কাঁকড়াতে অন্য ঠ্যাংটা খেয়েছে। মাছের জাল থেকে, ‘এ রাম, ছি ছি,’ এই বলে সুধনজ্যাঠা ওকে ছুঁড়ে ফেলে দিয়েছিল। খোঁড়া ঠ্যাং দেখে জঞ্জালি তাকে তুলে নিয়ে খাইয়ে-দাইয়ে বাঁচিয়ে রেখেছে। ওকে ফেলে যাওয়াও যায় না, ওর কথা কাউকে বলাও যায় না। একটা ছেঁড়া থলিতে ভরে নিতে হয়েছে, পিঠে ঝুলিয়ে। ছয় মাসে প্রায় একটা আধাবয়সি মুরগির মতো বড় হয়েছে। আর খায় কী! তবে খাওয়া নিয়ে কাউকে খুঁড়তে হয় না। কিন্তু ব্যাংটার অভ্যাসগুলোও খুব পরিষ্কার-পরিচ্ছন্ন ছিল না। তা কী আর করা।

যকপাহাড়ের পথটা খুব সহজ নয়। সবাই এগিয়ে গেল, খালি সুধনের মা আর জঞ্জালি পিছিয়ে পড়তে লাগল। মাঝে মাঝে শিশিবোতলওয়ালি মাসি, ফিরে এসে তাড়া লাগায়। আবার এগিয়ে যায়।

এমনি করে সন্ধ্যা লেগে গেল। ব্যাঙের ওজন অসম্ভব ভারী হয়ে উঠল। বড় বেশি নড়াচড়া ধরল। সুধনের মাকে আধকোলা করে খানিকটা পাথুরে জায়গা পার করতে হল। ব্যাঙের পিঠে বুড়ির হাত পড়তেই, কিলবিলিয়ে উঠে ব্যাং হঠাৎ গলা ছেড়ে এই প্রথম গ্যাঙর গ্যাঙ ডাক ছাড়ল। বুড়ি আর জঞ্জালি দু’জনেই চমকে গিয়ে বসে পড়ল। জঞ্জালির সঙ্গে খাবার ছিল। একমুঠো দিতেই ব্যাং চুপ করল। তখন চোখের জলে বুক ভাসিয়ে সব কথা বলে ফেলল মেয়েটা, ‘আমি নিজে খোঁড়া বলে তুমি ছাড়া সবাই আমাকে ঘেন্না করে। ঠাকুমা, আমি কী করে ওকে ফেলে দিই।’

সুধনের মা বলল, ‘দেখি একবার ওকে। থলির মুখ খুলতেই গাল ফুলিয়ে ব্যাং বেরিয়ে জঞ্জালির কোলে বসল। সে দৃশ্য দেখে বুড়ির মুখে হাসি ধরে না। কিন্তু ব্যাঙের গাল ফোলা কেন? জঞ্জালি তাকে জোর করে হাঁ করিয়ে মুখের মধ্যিখান থেকে হোমিওপ্যাথির শিশির মতো ছোট্ট একটা শিশি বের করল। শক্ত করে কাচের ছিপি আঁটা, সোনালি বড়ি দিয়ে ভরা। কাঁপা কাঁপা হাতে জঞ্জালি তার থেকে একটা বড়ি বের করে ব্যাঙের মুখে দেওয়া মাত্র, দু’মানুষ উঁচু এক লাফ দিয়ে গ্যাঙর গ্যাঙ ডাক ছেড়ে ঝোপঝাপের মধ্যে দিয়ে ব্যাং অদৃশ্য হয়ে গেল।

তখন ভয়ে ভয়ে জঞ্জালি বুড়ির মুখে একটা বড়ি আর নিজের মুখে একটা বড়ি পুরে দিয়ে, শিশিটা ঠাকুমার আঁচলে বেঁধে রেখে বলল, এই ওষুধের শিশিই খুঁজে বেড়াচ্ছে মাসি আজ কুড়ি বছর ধরে। এই বলে দুজনে দুজনকে জড়িয়ে ধরে, একটা চাপাগাছের তলায় সারা রাত ঘুমিয়ে রইল।

ভোরের আলো ফুটবার আগেই উঠে পড়ে বুড়ি চারদিকে তাকিয়ে অবাক, ওরে, পৃথিবীটা যে এত সুন্দর তা তো মনেই ছিল না। কালো ঠাকুরের মনে এতও ছিল। দেখি তোর ঠ্যাংটা? ঠ্যাং দেখবে কী ঠাকুমা! জঞ্জালি তার দুটো সমান জোরালো, সমান সুন্দর ঠ্যাং ঠাকুমার সামনে মেলে দিল।

তারপর দু’জনে উঠে পড়ে রোদ ফুটবার আগে পাহাড়চুড়োয় পৌঁছে দেখে ওদের খুঁজতে যাবার তোড়জোড় হচ্ছে। কোঁচড় থেকে ওষুধের শিশিটি বের করে শিশিবোতলওয়ালি মাসিকে দিতেই, আনন্দের চোটে সে এক্কেবারে মুচ্ছো যায় আর কী! তারপর চোখ মুছে বলল, ‘যাক আমার জন্মের সাধ মিটেছে। আজ সারাদিন ফলপাকুড় খেয়ে বিশ্রাম। কাল ফেরা। আর ঘোরাঘুরি নয়। বাকি জীবনটা কোবরেজমশায়ের পায়ের কাছে বসে, মিনি পয়সায় গরিব দুঃখীদের রোগ সারাব। বিপদ কেটে গেছে।

ঠাকুমা বলল, ওঁর পায়ের তলায় কী করে বসবি? উনি না কাশী যাবেন?

মাসি বলল, ‘কাশীও যা, কলকেতাও তা। কোন কালে ওষুধের শিশি গিলে, অ্যাদ্দিন বাদে এই কলকেতার মাটিতেই তো ব্যাং শিশিটে তুলে দিয়েছে। সে কি চাট্টিখানিক কথা!’

২৯ মে ১৯৮৫

heading1 = গঙ্গারামের কপাল – সত্যজিৎ রায়

গঙ্গারামের কপাল – সত্যজিৎ রায়

নদীর ধারে খোলামকুচি দিয়ে ব্যাঙবাজি খেলতে খেলতে হঠাৎ গঙ্গারামের চোখে পড়ল পাথরটা। এ নদীতে জল নেই বেশি; যেখানে সবচেয়ে গভীর সেখানেও হাঁটু ডোবে না। জলটা কাচের মতো স্বচ্ছ, তাই তার নীচে লাল নীল সবুজ হলদে খয়েরি অনেক রকম পাথর দেখা যায়। কিন্তু এমন পাথর গঙ্গারাম এর আগে কোনও দিন দেখেনি। যত রকম রং হয় রামধনুতে, সব রং আছে এই পাথরে। আকারে একটা পায়রার ডিমের মতো। গঙ্গারাম জল থেকে পাথরটা তুলে নিয়ে কিছুক্ষণ অবাক হয়ে সেটাকে ঘুরিয়ে ফিরিয়ে দেখল। বাঃ, কী সুন্দর!’ আপনা থেকেই বেরিয়ে পড়ল তার মুখ থেকে। তারপর সেটাকে সে ট্যাঁকে গুঁজে নিয়ে বাড়িমুখো রওনা হল।

গঙ্গারাম থাকে বৈকুণ্ঠ গ্রামে। তার বাপ-মা মড়কে মারা গেছে যখন, তখন গঙ্গারামের বয়স সাড়ে চার। সে তার মামা গোপীনাথের ঘরে মানুষ হয়েছে। এখন তার বয়স আঠারো। তাকে গ্রামের সকলেই ভালবাসে, কারণ কারও কোনও উপকারে আসতে পারলে গঙ্গারাম সবচেয়ে বেশি খুশি হয়। তাই সকলেই বলে গঙ্গারামের মতো এমন সরল সদাশয় ছেলে আর দুটি হয় না। এ ছাড়া গঙ্গারামের চেহারাটিও ভাল, গ্রামে যাত্রা হলে সে তাতে রাজপুত্তুর সাজে আর অভিনয়ও করে দিব্যি। গঙ্গারামের অবস্থা যে ভাল নয় মোটেই। মামার চাষের জমি আছে কিছুটা, সেটা সে এখন নিজে চষতে পারে না বাতের জন্য, তাই খেতের কাজ গঙ্গারামকেই করতে হয়। যা ফসল হয় তাতে তাদের কোনও মতে চলে যায়। গঙ্গারামের একটা মামাতো ভাই আছে তার চেয়ে তিন বছরের বড়, নাম রঘুনাথ। রঘুনাথ কুসঙ্গে পড়ে চুরি করতে গিয়ে ধরা পড়ে যায়, তাতে তার শাস্তি হয় তিন বছরের হাজতবাস। সেই তিন বছর কাটতে আর তিন মাস বাকি। বাবা গোপীনাথ বলেছে ছেলেকে আর বাড়িতে ফিরিয়ে নেবে না।

নদীর ঘাটে খেলা সেরে বাড়ি ফেরার পথে গঙ্গারাম একবার সুবলকাকার বাড়ি হয়ে গেল। সুবলকাকার ক’দিন থেকে সর্দিজ্বর। তার একটা পা খোঁড়া, তাই সে লাঠি ছাড়া হাঁটতে পারে না। গঙ্গারাম তাকে এসে দেখার জন্য শশী কবিরাজকে খবর দেয়, শশী রুগি দেখে ঔষধ বলে দিয়ে যায় চাকুলে পাতার রস। সে পাতাও গঙ্গারাম বনবাদাড়ে ঘুরে ঘুরে বিছুটির কামড় খেয়ে জোগাড় করে এনে দেয়।

আজ গঙ্গারাম দেখল সুবলকাকা অনেকটা ভাল। একবার মোক্ষদা বুড়ির বাড়িতেও যাবার ইচ্ছা ছিল, বুড়ি গ্রামের এক প্রান্তে একা থাকে সেই জন্য, কিন্তু সুবলকাকার বাড়ি থেকে বেরিয়ে দেখল আকাশে মেঘের ঘনঘটা।

গঙ্গারাম পা চালিয়ে বাড়িমুখো চললেও বৃষ্টি এড়াতে পারল না। অবিশ্যি বৃষ্টিতে ভিজতে তার ভালই লাগে, কিন্তু ও মা—আজ যে জলের সঙ্গে শিল পড়তে শুরু করল। আর এমন শিল গঙ্গারাম তার বাপের জন্মে দেখেনি। একেকটা শিল যেন একেকটা তাল। ফটাস ফটাস করে রাস্তায় পড়ছে আর ফেটে চৌচির হয়ে বরফ ছড়িয়ে পড়ছে চারিদিকে। যদি একটা মাথায় পড়ে?

মাথায় পড়ল ঠিকই, তবে সেটা গঙ্গারামের নয়। শ্রীনিবাস ময়রার বুড়ো বাপ ভুজঙ্গ লাঠি হাতে ঠক্‌ ঠক্‌ করে যাচ্ছিল রাস্তা দিয়ে, সোজা তার মাথায় একটা শিল পড়ে গঙ্গারামের চোখের সামনে বুড়ো মাথা ফেটে অক্কা পেল। আর তারপর গাঁয়ের কেলো কুকুরটাও মরল মাথায় ওই রাবুনে শিল পড়ে। গঙ্গারাম ভেবেছিল তেলিপাড়ার বুড়ো অশ্বথ গাছটার তলায় আশ্রয় নেবে, কিন্তু সেইসঙ্গে শিল কুড়িয়ে নিয়ে তাতে কামড় দেবার লোভটাও সামলাতে পারল না। অথচ গাঁয়ের সব লোক হয় গাছতলায় না হয় বাড়ির দাওয়ায় আশ্রয় নিয়েছে। দু’ একজন গঙ্গারামকে রাস্তায় দেখে চেঁচিয়ে তাকে সাবধান করে দিল, কিন্তু গঙ্গারাম তাদের কথায় কান দিল না। আর এও ঠিক যে, তার চতুর্দিকে শিল পড়লেও তার গায়ে পড়েনি। গঙ্গারামের কপাল মন্দ বলেই সকলে জানত—যদিও গঙ্গারাম কোনও দিন নিজেকে দুঃখী বলে মনে করেনি—কিন্তু আজ যে ঘটনা ঘটল তাতে বলতেই হয় যে, তার কপাল খুলে গেছে।

এই ঘটনার তিন দিন পরে খেতে জমি চষতে গিয়ে গঙ্গারামের লাঙলে খটাং করে মাটির তলায় কী যেন একটা লাগল। গঙ্গারাম মাটি খুঁড়ে দেখল সেটা একটা পিতলের কলসি, তার মুখটা একটা পিতলের ঢাকনা দিয়ে বন্ধ, আর সেই ঢাকনা একটা লাল কাপড় জড়িয়ে তাকে গেরো দিয়ে দেওয়া হয়েছে যাতে সহজে না খোলে।

খেতে কাজ সেরে গঙ্গারাম কলসিটা বাড়িতে নিয়ে এল। বেশ ভারী কলসি; গঙ্গারামের গায়ে জোর আছে তাই সে বইতে পারল, না হলে দু’জন লোক লাগত।

বাড়িতে এসে কাপড়ের গেরো খুলে ঢাকনা তুলে গঙ্গারাম দেখল কলসিটার ভিতর অনেকগুলো গোল গোল হলদে চাকতি রয়েছে, যেগুলো দিনের আলোতে ঝলমল করছে। গঙ্গারাম চোখে কখনও মোহর দেখেনি, নইলে সে বুঝত যে, সেগুলো সবই মোহর। এই এক কলসির মধ্যে যত স্বর্ণমুদ্রা ছিল তাতে একটা প্রাসাদ বানানো যায়। কিন্তু গঙ্গারাম ভাবল—না জানি এগুলো কীসের চাকতি। যেই ভাবে ছিল সেই ভাবেই পড়ে থাক।

কলসির মুখে আবার ঢাকনা দিয়ে সেটাকে কাপড় দিয়ে বেঁধে গঙ্গারাম খাটের তলায় চালান দিল; মামাকেও বলল না সেটার বিষয়ে কিছু।

এর কদিন পরে আরেকটা ঘটনায় বোঝা গেল গঙ্গারামের কপাল ফিরেছে। মাঝরাত্তিরে গঙ্গারামের পাড়ায় অন্তা ঘোষের বাড়িতে আগুন ধরল। গঙ্গারামের সাতটা বাড়ি পরেই অন্তা ঘোষের বাড়ি। পাড়ার সকলের ঘুম ভেঙে গিয়ে চারিদিকে হইহই চেঁচামেচি শুরু হয়ে গেল, পুকুর থেকে বালতি বালতি জল এনে হাতে হাতে সে জল চালান হয়ে আগুনে ঢালা হল। কিন্তু সর্বগ্রাসী আগুন এক ‘ঘরের চাল থেকে আরেক চালে ছড়াতে লাগল। সাড়ে চার ঘণ্টা লাগল আগুন নেভাতে, কিন্তু আশ্চর্য এই যে, চারপাশের বাড়ি পুড়ে গেলেও গঙ্গারামের বাড়ি সে আগুন ছোঁয়নি। গঙ্গারাম নিশ্চিন্তির দীর্ঘশ্বাস ফেলে বলল, যাক, বাঁচা গেল! আমাদের বাড়িতে আগুন ধরলে বাতের রুগি মামাটা হয়তো পুড়েই মরত।

এই ঘটনার পর গাঁয়ের লোকের মুখে মুখে ছড়িয়ে পড়ল গঙ্গারামের সৌভাগ্যের কথা। কেউ কেউ এসে জিজ্ঞেস করল, ‘হ্যাঁ রে গঙ্গা, তোর ব্যাপার কী বল তো? তোকে তো চিরদুঃখী বলেই জানি, কিন্তু তোর এমন ভাগ্য ফিরল কী করে?

গঙ্গারাম একগাল হেসে বলে, কপালের কথা কেউ কি কিছু বলতে পারে? ভগবান মুখ তুলে চেয়েছেন বটে, কিন্তু কেন তা তো বলতে পারব না।

গঙ্গারামের একবারও মনে হল না যে, তার ট্যাঁকে যে পাথরটা গোঁজা থাকে সেই পাথরই তার কপাল ফিরিয়ে দিয়েছে।

॥ ২॥

গঙ্গারামের মামাতো ভাই রঘুনাথ হাজত থেকে ছাড়া পেয়ে তার বাড়িতে আসার পথেই হলধরের দোকান থেকে মুড়ি কিনে খেতে খেতে গঙ্গারামের আশ্চর্য কপালের কথা শুনল। শুনে তার মনে হল, এটা কেমন করে হয়? হঠাৎ একটা লোকের ভাগ্য ফিরে যায় কী করে? এ ব্যাপারে একটু খোঁজখবর করতে হবে তো!

খিদে মিটিয়ে বাড়ি ফিরে এসে প্রথমেই তার বাপের কাছে মুখ ঝামটা খেতে হল রঘুনাথের। এ বাড়িতে তোর ঠাঁই হবে না, সোজা বলে দিলেন বাপ, ‘তুই অন্য ব্যবস্থা দ্যাখ।

রঘুনাথ বাড়ি থেকে বেরিয়ে এসে দেখল গঙ্গারাম মাঠ থেকে বাড়ি ফিরছে। কী দাদা, অ্যাদ্দিনে ছাড়া পেলে বুঝি?’ গঙ্গারাম জিজ্ঞেস করল রঘুনাথকে। ‘কিন্তু বাপ তোমার উপর খাপ্পা হয়ে আছেন। তাঁর সঙ্গে দেখা করেছ?’

করেছি, বলল রঘুনাথ। আমি এ বাড়িতে থাকার জন্যে আসিনি। আমার অন্য ডেরা আছে কেষ্টপুরে। আমি এসেছি একবার তোর সঙ্গে দেখা করে যাব বলে।

“সে তো ভাল কথা,’ বলল গঙ্গারাম।

‘তোর সঙ্গে একটা কথা ছিল।’

কী কথা?

‘তোর কপাল ফিরেছে বলে শুনলাম। ব্যাপারটা কী?

আমি আর কী বলব দাদা। যিনি মাথার উপর আছেন, তাঁর কখন কী মর্জি হয় তা কি আমরা বলতে পারি?

রঘুনাথ বুঝল যে গঙ্গারাম যা বলছে তা সরল মনেই বলছে। তার কাছ থেকে খুব বেশি কিছু জানা যাবে না। সে পোঁটলা কাঁধে আবার বেরিয়ে পড়ল। কেষ্টপুরে সত্যিই তার একটা ডেরা আছে। তার দলের যে পাণ্ডা, যাকে পেয়াদায় ধরতে পারেনি, সেই মহেশ থাকে কেষ্টপুরে। জেল খেটে রঘুনাথের এবার সৎ পথে যাওয়া উচিত ছিল, কিন্তু দুষ্কর্ম তার মজ্জায় ঢুকে গেছে, তাই তার পুরনো দল সে ছাড়তে চায় না।

তবে কেষ্টপুর যাবার আগে সে গেল হরিতাল, অঘোর গনতকারের কাছে। অঘোর শুধু গুনতে জানে না, সে নানারকম মন্তর-তন্তর জানে। লম্বা, চিমড়ে মানুষটা, গায়ের রং একেবারে আলকাতরার মতো, বয়স কত তা কেউ জানে না।।

অঘোর রঘুনাথকে দেখেই বলল, কয়েদখানা থেকে ছাড়া পেলি? তবে তোর কিন্তু কপালে দুঃখু আছে, তোকে আবার হাজতে যেতে হবে। এই বেলা কুসঙ্গ পরিত্যাগ কর।’

‘সে সব কথা থাক, বলল রঘুনাথ। আমি আমার পিসতুতো ভাইয়ের কথা জানতে এসেছি।

‘কে, গঙ্গারাম?

‘তার কপাল ফিরল কী করে বলতে পারেন?’

দাঁড়া, একটু হিসেব করে দেখি।

অঘোর গনতকার তার তক্তপোশে বসে একটা খেরোর খাতায় খাগের কলম দিয়ে কয়েকটা নকশা এঁকে প্রায় মিনিট পাঁচেক ধরে সেগুলো খুঁটিয়ে খুঁটিয়ে দেখল। তারপর বলল, “সে তো এখন বিস্তর ধনের মালিক।”

‘ধন? কই, ধনদৌলত তো কিছু দেখতে পেলাম না।’

‘কিন্তু আমি দেখতে পাচ্ছি।

হঠাৎ তার কপাল ফিরল কেন? সে কি দেবতার বর পেল নাকি?

না। সে পেয়েছে একটা পাথর।

‘পাথর?’

হ্যাঁ, পাথর। তার জোরেই তার কপাল ফিরেছে। এই পাথরের নাম সাতশিরা। তার বৃহস্পতি এখন তুঙ্গে। তবে সে নিজে তা বোঝে না। সে অতি সরল মানুষ।’

তার ধন কোথায় আছে বলতে পারেন?

তার খাটের নীচে। তিন সহস্র স্বর্ণমুদ্রা।

রঘুনাথ গনতকারের কাছ থেকে বিদায় নিয়ে বেরিয়ে পড়ল। সে সোজা গেল কেষ্টপুর। তার লক্ষ্য মহেশ চোরের বাড়ি।

মহেশের বয়স পঁয়ত্রিশের কাছাকাছি, পাকানো শরীর, নাকের নীচে পুরু গোঁফ আর গালে গালপাট্টা।

‘দাদা!’ বলল রঘুনাথ মহেশের হাত ধরে, ‘তিন সহস্র স্বর্ণমুদ্রা!

কী ব্যাপার?

রঘুনাথ তাকে পুরো ব্যাপারটা খুলে বলল।

‘এই কথা?’ শুনে বলল মহেশ। খাটের তলায় আছে পেতলের ঘটি?

হাঁ, দাদা! তুমি আনতে পারলে তিনের দুই ভাগ তোমার। এক ভাগ আমার।’

তা বেশ, বলল মহেশ। পরশু অমাবস্যা। পরশু যাব।’

মহেশের মতো চতুর চোর এ-তল্লাটে আর কেউ ছিল না। সে যে কতবার পেয়াদার চোখে ধুলো দিয়েছে তার হিসেব নেই। অমাবস্যার রাতে সিঁদকাঠি নিয়ে বৈকুণ্ঠগ্রামে গঙ্গারামের বাড়িতে এসে সে কাজ শুরু করে দিল। নিশুতি রাত, ফাল্গুন মাস, কিন্তু শীত এখনও পুরোপুরি যায়নি। মহেশ এসে পৌঁছেছে রাত তিনটেয়, যখন লোকের ঘুম হয় সবচেয়ে গভীর। এসেই প্রায় শব্দ না করে সে সিঁদ কাটতে শুরু করে দিয়েছে।

কিন্তু তাকে বেশি দূর এগোতে হল না। দু’দিন হল বৃষ্টি হয়ে গেছে, শীতকালের লম্বা-ঘুম-ভাঙা এক কালসাপ ছিল কাছাকাছির মধ্যে, সেটা নিঃশব্দে এসে মহেশের গোড়ালিতে মারল একটা ছোবল। মহেশের হাত থেকে সিঁদকাঠি পড়ে গেল, আর দু’মিনিটের মধ্যে তার নিষ্প্রাণ দেহ লুটিয়ে পড়ল মাটিতে।

পরদিন সকালে গঙ্গারামই দেখল প্রথমে চোরের মৃতদেহ। সে বুঝল কী হয়েছে, কিন্তু তার বাড়িতে চোর সিঁদ কাটতে আসবে কেন সেটা সে বুঝল না।

এদিকে মহেশের কী দশা হয়েছে সেটা রঘুনাথ জানতে পেরেছে। সে বুঝল তার পিসতুতো ভাইয়ের কী আশ্চর্য কপাল। এইভাবে চুরি করে তো তার কাছ থেকে টাকা আদায় করা যাবে না। অন্য কী পন্থা নেওয়া যায় সেই নিয়ে সে ভাবতে বসল।

এদিকে গঙ্গারামের যে কপাল খুলেছে তার আরও প্রমাণ পাওয়া গেছে। তার মামার বাত আপনা থেকেই অনেকটা ভাল হয়ে গেছে: মামার মেজাজটা ছিল খিটখিটে, আজকাল সেটাও বদলে গিয়ে অনেক নরম হয়ে গেছে। মামা বলছে গঙ্গারামের জন্য এবার একটা পাত্রী খুঁজতে হবে। গঙ্গারাম এটাকেও কপাল ফেরার লক্ষণ বলে মনে করে, কারণ বিয়েতে তার আপত্তি নেই। বেশ একজন সুখ-দুঃখের সাথি হবে, ঘরকন্নার কাজ করার লোক হবে, আর সে মেয়ে যদি ফুটফুটে হয় তা হলে তো কথাই নেই। ফুল যেমন সুন্দর, সকাল-সন্ধ্যার আকাশ যেমন সুন্দর, পাখির ডাক যেমন সুন্দর, তেমনই তার বউও সুন্দর হয় এটা গঙ্গারাম চায়।

এই সময় একদিন এক হাটবারে হাটে ঢ্যাঁড়া শোনা গেল। বৈকুণ্ঠগ্রাম থেকে সাত ক্রোশ দূরে কনকপুর শহর, সেই শহর থেকে ঢ্যাঁড়া দিতে এসেছে। ঘোষণাটা এই

কনকপুরের রাজকন্যার একটা সাতশিরা পাথর ছিল, সেটা একটা বাঁদর রাজবাড়ির অন্দরমহলে ঢুকে নিয়ে যায়। সেই থেকে রাজবাড়িতে নানা দুর্ঘটনা ঘটেছে। রাজকন্যার মুখের হাসি মিলিয়ে গেছে, তার শরীর শুকিয়ে যাচ্ছে। এই সাতশিরা পাথরে রামধনুর সাতটা রংই শিরায় শিরায় ফুটে বেরোয়। সে পাথর যদি কারও কাছে থেকে থাকে তা হলে সেটা ফেরত দিলে রাজা সে লোককে সহস্র স্বর্ণমুদ্রা পুরস্কার দেবে।

গঙ্গারাম শুনল ঘোষণাটা, তারপর একটা গাছের আড়ালে গিয়ে ট্যাঁক থেকে পাথরটা বার করে দেখল সেটার দিকে মন দিয়ে। হ্যাঁ, এতেও তো শিরায় শিরায় সাতটা রংই দেখা যায়। এই কি তা হলে সাতশিরা পাথর?

গঙ্গারাম মনে মনে ঠিক করল সে কনকপুর যাবে, আর গিয়ে রাজাকে জিজ্ঞেস করবে এই পাথরই সেই পাথর কি না। যদি তাই হয় তা হলে সে পাথরটা ফেরত দিয়ে দেবে। সেটা তার সাধের জিনিস সন্দেহ নেই, কিন্তু রাজকুমারীর অবস্থা শুনে তার মনে আঘাত লেগেছে। কারও দুঃখ গঙ্গারাম সইতে পারে না। সে দুঃখ দূর করার ক্ষমতা যদি তার থাকে তা হলে সে নিশ্চয়ই তা করবে।

এদিকে কেষ্টপুরেও এই একই ঢ্যাঁড়া পড়েছে, একই ঘোষণা হয়েছে, আর সেটা শুনেছে রঘুনাথ। তার মন বলল তার পিসতুতো ভাইটা যা বোকা, সে নিশ্চয়ই পাথর ফেরত দিতে কনকপুর যাবে। সে নিজে কনকপুরের রাস্তায় ঝোপের পিছনে লুকিয়ে থাকবে, আর ভাই এলেই তাকে ঘায়েল করে তার কাছ থেকে পাথরটা নিয়ে নেবে। নিয়ে সেটা সে নিজের কাছেই রাখবে, রাজাকে ফেরত দেবে না।

গঙ্গারাম পরদিন সক্কাল সক্কাল চাদরের খুঁটে মুড়ি বাতাসা বেঁধে নিয়ে দুগ্গা বলে কনকপুর রওনা দিল।

তিন ক্রোশ পথ যাবার কিছু পরে একটা বনের পাশ দিয়ে যাবার সময় একটা ঝোপের পিছন থেকে বেরিয়ে রঘুনাথ হাতে বাঁশের লাঠি নিয়ে ধেয়ে এল গঙ্গারামের দিকে। গঙ্গারাম কিছুই টের পায়নি, কারণ তার পিছন দিক দিয়ে নিঃশব্দে এসেছিল রঘুনাথ। কিন্তু হলে কী হবে? গঙ্গারামের ট্যাঁকে সাতশিরা পাথর। সে লাঠি তার মাথায় পড়তেই সেটা শোলার মতো মট করে ভেঙে গেল। কাণ্ড দেখে রঘুনাথ দিল চম্পট, কারণ সে জানে গঙ্গারামের সঙ্গে খালি হাতে সে পেরে উঠবে না।

কনকপুর পৌঁছতে গঙ্গারামের দুপুর পেরিয়ে গেল। রাজবাড়িটা অনেক দূর থেকেই দেখা যায়। সে সটান চলে গেল ফটকের সামনে। সেখানে প্রহরী তাকে রুখতে সে বলল, “আমি রাজকন্যার জন্য সাতশিরা পাথর এনেছি।”

প্রহরী পাথরটা দেখতে চাইলে গঙ্গারাম ট্যাঁক থেকে বার করে দেখাল। তাতে প্রহরী শুধু তার পথই ছেড়ে দিল না, আরেকজন প্রহরীকে বলে রাজার সঙ্গে দেখা করতে পাঠিয়ে দিল।

রাজা রাজসভায় যাননি, মন্ত্রী রাজকার্য চালাচ্ছেন, রাজা মনের দুঃখে অন্দরমহলে শয্যা নিয়েছেন।

গঙ্গারাম রাজার কাছে গিয়ে তাঁকে গড় করে বলল, ‘মহারাজ, আমি একটা পাথর এনেছি, সেটা সাতশিরা কি না যদি আপনি দেখে নেন।’

রাজা উঠে বসলেন, তাঁর চোখে আশার ঝিলিক।

কই, দেখি তোমার পাথর।

গঙ্গারাম দেখাল।

রাজার দৃষ্টি উদ্ভাসিত হয়ে উঠল। এই তো সেই পাথর!’ বলে চেঁচিয়ে উঠলেন তিনি।

তারপর রাজা গঙ্গারামের দিকে চেয়ে বললেন, তুমি দাঁড়াও। তোমার পাওনা পুরস্কারটা তোমাকে দিই; আর তোমার সঙ্গে লোক দিয়ে দিচ্ছি, সে তোমাকে ঘোড়ায় করে তোমার গ্রামে পৌঁছে দেবে। এ-টাকা সঙ্গে নিয়ে হেঁটে যাওয়া নিরাপদ নয়।

কোষাগার থেকে একজন কর্মচারী একটা মখমলের থলিতে এক সহস্র স্বর্ণমুদ্রা এনে গঙ্গারামকে দিল। গঙ্গারাম থলি খুলেই বলল, “আরে, এ জিনিস তো আমার অনেক আছে—এর চেয়ে বেশি আছে। খেতে চাষ করতে গিয়ে মাটির তলা থেকে পেয়েছি। এ জিনিস আর আমার লাগবে না, যথেষ্ট আছে।’

রাজা তো অবাক। এমন কথা তিনি কখনও শোনেননি। তিনি বললেন, এটা তোমার পুরস্কার, তোমার পাওনা। তোমায় নিতেই হবে।

তবে দিন। আপনি যখন এত করে বলছেন তখন বলব না। কিন্তু একটা কথা বলার ছিল, রাজামশাই।

কী কথা?

যাকে এনে দিলাম সাতশিরা পাথর, সেই রাজকন্যাকে বড় দেখতে ইচ্ছা করছে। আমি কোনও দিন রাজকন্যা দেখিনি।

রাজা চোখ কপালে তুলে বললেন, এ কেমন কথা বললে তুমি! রাজকন্যাকে দেখা কি মুখের কথা? সে থাকে তার নিজের ঘরে; তার বিয়ের কথা হচ্ছে। সে তো আর খুকি নয়!

“সে তো আমারও বিয়ের কথা হচ্ছে, রাজামশাই, বলল গঙ্গারাম। আমি বলি দেখতে দোষটা কী? একবার দেখেই আমি চলে যাব।’

এমন সময় সকলকে অবাক করে দিয়ে রাজার ঘরের পর্দা সরিয়ে এক পরমাসুন্দরী মেয়ে এসে ঘরে

‘এ কী, সুনয়না!’ রাজা অবাক হয়ে বলে উঠলেন।

‘যে আমার পাথর এনে দিয়েছে তাকে একবার দেখতে ইচ্ছা হল,বলল রাজকন্যা সুনয়না। এই পাথর যে হাতছাড়া করতে পারে সে তো যেমন-তেমন লোক নয়। এমন পয়া পাথর তো আর হয় না। এতে মানুষের ভাগ্য ফিরে যায়।

গঙ্গারাম অবাক হয়ে রাজকন্যার দিকে চেয়ে বলল, ‘এ কথা বোধহয় ঠিকই, কারণ এটা পাবার পর থেকেই আমার মতো গরিবের কপালও খুলে গিয়েছিল। এখন যখন পাথরটা চলে গেল—

তখন আবার যেই কে-সেই হয়ে যাবে তুমি,”বলল রাজকন্যা। আমি এ পাথর ফেরত চাইনি, বাবাই জোর করে ঘোষণা করেছিলেন। আমাদের সত্যি করে কোনও অভাব নেই, অভাব তো তোমারই।’

‘অভাবের মধ্যেই তো মানুষ হয়েছি,’ বলল গঙ্গারাম, তাই অভাবের অভাবটা যে কী তা জানিই না। তবে একটা কথা বলতে পারি—এই পাথর আমাকে অনেক স্বর্ণমুদ্রা এনে দিয়েছে। অ্যাদ্দিন বুঝতে পারিনি, আজ বুঝলাম। আমার মনে হয় বাকি জীবনটা তাতে স্বচ্ছন্দে চলে যাবে। আমার আর কোনও পাথরের দরকার নেই। ওটা তোমার জিনিস ছিল, তোমার কাছেই থাক।

‘কিন্তু একটা কথা বলি, এই পাথরের গুণে পাওয়া স্বর্ণমুদ্রা এই পাথর চলে গেলে আর নাও থাকতে পারে। তখন তুমি কী করবে?

‘পাথর পাওয়ার আগে যেমন ভাবে চলছিল তেমন ভাবেই চলবে।

তা কেন? পাথর তো দু’জনের কাছেই থাকতে পারে, সকলকে অবাক করে দিয়ে বলল রাজবন্যা।

‘এটা ঠিক বলেছ,’ বলল গঙ্গারাম, যদি তোমার সঙ্গে আমার বিয়ে হয় তা হলেই তো দু’জনের কাছেই থাকবে পাথর।

রাজাকে এবার বাধ্য হয়ে কথা বলতে হল। তিনি গঙ্গারামের দিকে চেয়ে বললেন, সব তো বুঝলাম। কিন্তু আমি তো আর বেশি দিন নেই, আর আমার কোনও ছেলেও নেই। আমি না থাকলে তুমি রাজকার্য চালাতে পারবে?’

গঙ্গারাম বলল, ‘অ্যাদ্দিন খেতে লাঙল চালালাম, এখন না হয় রাজ্য চালাব। ফসল ফলানোও তো সহজ কাজ নয়! তাতে অনেক বুদ্ধি লাগে, অনেক পরিশ্রম লাগে। আর রাজকার্যের অর্ধেক কাজ তো করে মন্ত্রী, আপনি আর একা কত করেন রাজামশাই?

‘সেকথা ঠিকই,’ বললেন রাজামশাই।

তবে কোনও ভাবনা নেই,বলল গঙ্গারাম। তারপর বলল, তা হলে এবার চলি। আপনি এদিকে তোড়জোড় করুন, দিনক্ষণ দেখুন। আমার মামাকে আবার খবরটা দিতে হবে।…চলি রাজকন্যা, আবার পরে দেখা হবে। ভাল কথা—আমার নাম গঙ্গারাম।

দরজার পাশ থেকে রাজকন্যা একটা খুশির হাসি হেসে পর্দা ফেলে দিয়ে চলে গেল।

বাড়ি ফিরে এসেই চৌকাঠে হোঁচট খেয়ে গঙ্গারাম পাথরের অভাবটা হাড়ে হাড়ে টের পেল। মামার বাতটাও শুনল বেড়েছে। আর সবচেয়ে যেটা অবাক কাণ্ড—খাটের তলা থেকে কলসি বার করে দেখল তার ভিতর রয়েছে শুধু মাটি।

কিন্তু এর কোনওটাই সে গ্রাহ্য করল না, কারণ যা হতে চলেছে, তাতে তার কপাল মন্দ এটা আর বলা চলে না।

১৪ মে ১৯৮৬

heading1 = গোরক্ষনাথবাবুর নোটবুক – সমরেশ বসু

গোরক্ষনাথবাবুর নোটবুক – সমরেশ বসু

ভন্ডুল থেকেই ওর নামটা ভুন্ডুল হয়ে গেছে। ভন্ডুল বা ভুন্ডুল, যাই হোক, কথাটার একটা মানে আছে। আর ওই শব্দটা দিয়ে যদি কোনও ছেলের নাম রাখা হয়, তা হলে ব্যাপারটা কীরকম দাঁড়ায়? মনে তো একটা খটকা লাগেই। কাজ পণ্ড করাও যা, ভন্‌ডুল করাও তাই। কেউ কোনও কাজ নষ্ট করলেই, বা কোনও একটা আয়োজন এলোমেলো করে দিলে, আমরা বলি, সব ভন্ডুল করে দিলে।’ এর অর্থ একটাই। যে ছেলেবেলা থেকেই দুরন্ত আর কেবলই কাজ ভন্‌ডুল করে দেয়, তারই নাম রাখা হয় ভন্ডুল। আর ভন্ডুলই সকলের মুখে মুখে ভুন্ডুল।

কিন্তু আমি যে শ্রীমান ভুন্ডুলের কথা বলছি, ওর মতো নিরীহ শান্ত ভালমানুষ ছেলে, গোটা মফস্‌সল শহরে আর পাড়ায় একটিও আছে বলে মনে হয় না। ভুন্ডুলের ভাল নাম রজত ঘোষাল। শহরের হাইস্কুলে ক্লাস এইটে পড়ে। লেখাপড়ায়ও ও খুব ভাল না হলেও খারাপ বলা চলবে না কোনও মতেই। এক রকমের ছেলে আছে, সাতে-পাঁচে নেই, ভুন্ডুল হল সেই রকমের ছেলে। ও কোনও ক্লাবের মেম্বার নয়। খেলাধুলোয় ওর কোনও টান নেই, আর তা নিয়ে কোনও দলাদলির মধ্যেও নেই।

ভুন্ডুলের স্বাস্থ্যটা অবশ্য কোনও দিনই বিশেষ ভাল নয়। রুগ্‌ণ বললে যা বোঝায়, ঠিক তা না হলেও, ছেলেটা রোগাই। দৌড়ঝাঁপ করা তেমন পছন্দ করে না। তবে ওর রোগা আর মোটামুটি মাথাচাড়া দেওয়া লম্বা ধাঁচের চেহারাটা সুন্দর। চোখ দুটো বেশ ডাগর। নাকটি চোখা। গায়ের রং খুব ফরসা না হলেও, বেশ উজ্জ্বল। কোনও ক্লাবের মেম্বার না হলেও, ও লাইব্রেরির মেম্বার। বই পড়তে খুব ভালবাসে। আর চোখ দুটো ওর ডাগর বটে, কিন্তু সেই ডাগর চোখজোড়া সব সময়েই যেন নানান আশ্চর্য স্বপ্নের ঘোরে ঝকঝক করে। ওর বন্ধুবান্ধব প্রায় নেই বললেই চলে। শহরের মাত্র দু-তিনটি ছেলের সঙ্গে ওর ভাব আছে। আসলে ভুন্ডুল সব সময়ে ওর নিজের জগৎ নিয়েই আছে। আর সেই জগৎটা এমনই, অন্যান্য ছেলেরা যা দেখতে পায় না, ও তাই দেখতে পায়। কেউ যদি সেগুলোকে আজগুবি বলে উড়িয়ে দিতে চায়, দিতে পারে। তাতে ভুন্ডুলের কিছু যায় আসে না।

ভুন্ডুলের সবচেয়ে বেশি বন্ধুত্ব বোধহয় এখনও ওর মায়ের সঙ্গেই। আর ওর মাই ওকে সবচেয়ে ভাল বোঝেন। তার সঙ্গে ওর কথাও হয় অনেক। মা মাঝে-মাঝে হেসে বলেন, “ভুন্ডুলের সবই ঠিক আছে। কেবল ওর ব্রহ্মতালুটা সব সময়েই একটু বেশি তেতে থাকে। আর মনটা রাজ্যের দুঃখী-গরিবের জন্য কাঁদে।”

মায়ের দুটো কথাই ঠিক। ভুন্ডুলের মাথার চাঁদি গরম থাকারই কথা। কারণ, চোখ মেলে ও যে কত রকমের আশ্চর্য ব্যাপার সব দেখতে পায়, আর কত রকমের উত্তেজিত স্বপ্নময় সব উদ্ভট চিন্তা মাথায় খেলা করে, ওর ব্রহ্মতালু তেতে থাকবেই। আর ওই কথাটাও সত্যি। যত রাজ্যের দুঃখী ছেলেদের অদ্ভুত সব দুঃখের আর কষ্টের ঘটনা ওরই চোখে পড়ে। আর সে সবের মধ্যে ও যেন কেমন সহজেই জড়িয়ে পড়ে।

ভুন্ডুল অঙ্কে কোনও কালেই ভাল ফল করতে পারে না। বলতে গেলে, ও অঙ্ক বিষয়টিকে ভয়ই পায়। এ-বিষয়ে অনেক ছেলের সঙ্গেই ওর মিল খুঁজে পাওয়া যাবে। কিন্তু অঙ্কের চেয়েও, ও অনেক বেশি ভয় পায় অঙ্কের স্যার গোরক্ষনাথবাবুকে। এক-একজন মানুষকে দেখলে বা তার সঙ্গে চোখাচোখি হলেই, কেমন যেন একটা অলৌকিক ভয়ে বুক কেঁপে ওঠে, ভুন্ডুলের কাছে অঙ্কের স্যার গোরক্ষনাথবাবুও সেইরকম। অথচ, এমন নয় যে, গোরক্ষনাথবাবু ভুন্ডুলের ওপর রেগে থাকেন। আসলে তিনি এমনিতে কারও ওপরেই রেগে থাকেন না। তবে, অঙ্ক শেখাবার সময় কেউ গোলমাল করলে তিনি ভীষণ চটে যান। তখন তার মাথার ঠিক থাকে না। হাতের ডাস্টারও অনেক সময় ছুঁড়ে মারেন। আর অমনোযোগী ছেলেদেরও তিনি দু’চক্ষে দেখতে পারেন না।

ভুন্ডুলের সেদিক থেকে কোনও ভয় নেই। গোরক্ষনাথ নামটাই ওর কাছে কেমন অস্বস্তিকর লাগে। তা ছাড়া গোরক্ষনাথবাবুর চেহারাটা দোহারা চওড়া, আর কালো কুচকুচে। তাতেও ভুন্ডুলের কিছু যায়-আসে না। কুচকুচে কালো মানুষ তো কতই আছে। কিন্তু তারা কেউ গোরক্ষনাথবাবুর মতো রামগরুড়ের ছানা নয়। গোরক্ষনাথবাবু যে কেবল হাসেন না, তা নয়। মুখটা সব সময়েই যেন রাগে থমথম করছে। যখন খুব রেগে যান, তখন তার ঝকঝকে সাদা দাঁতগুলো যেন হিংস্রভাবে ঝকঝকিয়ে ওঠে। তার চোখ দুটোও যেন কেমন জ্বলজ্বলিয়ে জ্বলে। ভুন্ডুল কিছুতেই সেই চোখের দিকে তাকাতে পারে না। তার মাথার চুলগুলোও কুচকুচে কালো আর যেন ছোট-ছোট সাপের মতো ফণা তোলা।

ভুন্ডুল একলা নয়। অঙ্কের স্যার গোরক্ষনাথবাবুকে ভয় পায় না, এমন ছেলে বোধহয় একটিও নেই। কিন্তু ভুন্ডুলের ভয়টার সঙ্গে, আর সবার ভয়ের একটা তফাত আছে। কারণ ওর ভয়টা হল অলৌকিক। গোরক্ষনাথবাবুর পুরো হাতাওয়ালা সাদা শার্ট আর ধুতি পরা ওই চেহারাটা কি আসল, না নকল? উনি কি সত্যি …?

ভুন্ডুলের মনের জিজ্ঞাসা মনেই থেকে যায়। ভাবতেই গায়ে কাঁটা দেয়, গোরক্ষনাথবাবু আসলে মানুষের বেশ ধরে ঘুরে বেড়ান কি না। অথচ ও জানে গোরক্ষনাথবাবুর বাড়ি ওদের শহরেরই বেশ দূরের এক প্রান্তে। ভুন্ডুল সেদিকে যায় না। শুনেছে গোরক্ষনাথবাবুর ছেলেমেয়েও নাকি আছে। পাশাপাশি শহরের, অন্য শহরের স্কুলে তারা পড়ে। কিন্তু ভুন্ডুল দিব্যি গেলে বলতে পারে, গোরক্ষনাথবাবু আর দশজন স্যারের মতো নন তো বটেই, সাধারণ মানুষের মতোও নন।

ভুন্ডুলের এরকম ভাববার অনেক কারণ আছে। মজাটাও সেখানেই। যে-গোরক্ষনাথবাবুকে ওর সবচেয়ে বেশি ভয়, সেই ভয়ংকর লোকটির দিকেই ওর নজর থাকে বেশি। ও অনেক দিন দেখেছে, গোরক্ষনাথবাবু রাস্তায় হাঁটতে হাঁটতে হঠাৎ থেমে পড়েন। এমনিতেই রাস্তা চলবার সময় উনি কোনও দিকে তাকান না। যেন একটা ঘোরের মধ্যে হনহনিয়ে চলেন। চলতে চলতে হঠাৎ থমকে দাঁড়ান। যেন রাস্তায় সামনে এমন কিছু দেখেছেন, না দাঁড়িয়ে উপায় নেই। কিন্তু রাস্তায় কিছুই থাকে না। ভুন্ডুল অবাক হয়ে দেখেছে, গোরক্ষনাথবাবু যেন কেমন একটা দোটানায় পড়ে যান। সামনে পা বাড়াতে গিয়েও বাড়াতে পারেন না। তারপর হঠাৎ কিছু যেন ভাবতে আরম্ভ করেন। এমনকী বা হাত তুলে কর গুনে কী যেন হিসেব করেন। তার পরে মুখ তুলে চারদিকে সাবধানে একবার তাকিয়ে, আস্তে আস্তে কয়েক পা পেছিয়ে যান। পকেট থেকে টেনে বার করেন ছোট্ট একটা নোটবুক। বুক পকেট থেকে কলম নিয়ে, নোটবুকের পাতা খুলে, খুব তাড়াতাড়ি কী যেন লেখেন। তার পরে কোনও কোনও দিন উল্টো দিকে ফিরে চলে যান। নয়তো বেশ খানিকটা ডাইনে অথবা বাঁয়ে গিয়ে, সামনের দিকেই হনহন করে চলতে থাকেন।

কোনও স্বাভাবিক মানুষ কি এ রকম করতে পারেন? ভুন্ডুলের চোখে, গোরক্ষনাথবাবু অলৌকিক ভীতিজনক মানুষ তো বটেই। তার সঙ্গে তাঁর চলাফেরার ওই ধরনের অদ্ভুত ব্যাপার দেখে,ভুন্ডুলের কৌতুহলও দারুণ দানা বেঁধে উঠেছে। আর এই কারণেই, গোরক্ষনাথবাবুকে ও যখনই রাস্তায় দেখতে পায়, প্রায় গোয়েন্দার মতোই লুকিয়ে তার পেছনে ধাওয়া করে। অথচ ধাওয়া করে কোনও ফল হয় না। গোরক্ষনাথবাবু দিশাহারার মতো, হঠাৎ-হঠাৎ রাস্তা বদলে, একটা ছোট শহরের বাইরে আর একটা ছোট শহরের কোথায় যে চলে যান, আর কেনই বা যান, ভুন্ডুলের মাথায় কিছু ঢোকে না। তবুও ভুন্ডুল সহজে তাঁর পেছন ছাড়ে না। কারণ ওর কৌতুহল কিছুতেই মেটে না। কিন্তু আশ্চর্যের ব্যাপার হল, গোরক্ষনাথবাবু কোনও বাড়িতেই যান না। কোনও দোকানপাটেও ঢোকেন না। কেবল পাগলের মতো হনহনিয়ে চলতে চলতে, আবার থমকে দাঁড়ান। যেন তার পায়ের সামনে খুব খারাপ কিছু পড়ে আছে। মাড়িয়ে ফেলার ভয়ে, একেবারে দাঁড়িয়ে পড়েন। অথচ রাস্তায় কিছুই থাকে না। আবার সেই আঙুলের কর গোনা, পেছিয়ে আসা, নোটবুকে চটপট কিছু টুকে নেওয়া এবং তার পরে অন্য দিক দিয়ে পাশ কাটিয়ে হনহনিয়ে চলে যাওয়া।।

ভুন্ডুল অবশ্য লক্ষ করেছে, ঘুরতে ঘুরতে বিশেষ কোনও একটা জায়গায় তিনি আস্তে-আস্তে হাঁটতে থাকেন। আশপাশে ঘাড় ফিরিয়ে তাকিয়ে দেখেন। তখন তিনি হঠাৎ থমকে কোথাও দাঁড়ান না। কিন্তু দাঁড়ান। যেন নিতান্তই চলতে চলতে কিছু একটা কথা মনে পড়ে গেছে। কাছের দু’-একটা বাড়ির দিকে এক-আধবার চোখ তুলে একটু দেখে নেন। তার পরে আবার চলতে আরম্ভ করেন। কেন এরকম ঘোরেন, কী জন্য, ভুন্ডুল আজ অবধি কিছুই বুঝতে পারেনি। মাঝে-মাঝে ওর সন্দেহ হয়, গোরক্ষনাথবাবুর মাথাখারাপ। অবশ্য, এ সন্দেহটা ওর একলার নয়। ছাত্রদের মধ্যে তো বটেই, মাস্টারমশাইদের মধ্যেও অনেকের ওই রকম একটা সন্দেহ আছে। সংস্কৃতের স্যার তো স্পষ্টতই বলেন, “পাগলা গোরক্ষনাথবাবা।”

তবে এটাও ভুন্ডুলের মনে হয়, যিনি ওইরকম চমৎকার অঙ্ক বোঝান, তার মাথা খারাপ কী করে হয়? শুধু যে ভাল বোঝান, তা নয়। ভুন্ডুলের মনে হয়, গোরক্ষনাথবাবু অঙ্ক বিষয়টিকে ভালবাসেন। সেজন্যই যেমন যত্ন করে অঙ্ক শেখান, তেমনি কেউ অবহেলা করলে, ভীষণ রেগে যান। আবার কোনও ছেলে যখন একটা কঠিন অঙ্ক ঠিক-ঠিক কষে দেয়, তার ওপর গোরক্ষনাথবাবু খুব খুশি। অবশ্য তিনি হাসেন না, ছেলেটিকে ডেকে আদরও করেন না। কেবল একটি কথাই বলেন, “হুঁ, তুই ঠিক আখের রস চিবিয়ে খেতে শিখেছিস।”

যিনি এ রকম কথা বলেন, তাঁকে মাথাখারাপ ভাবতেও মন পুরোপুরি সায় দেয় না। গোরক্ষনাথবাবু মাঝে-মাঝে আরও একটা কথা বলেন। কোনও একটা অঙ্ক, ব্ল্যাকবোর্ডে লিখে বুঝিয়ে ছেলেদের দিকে ফিরে তাকান। ঘাড় ঝাঁকিয়ে জিজ্ঞেস করেন, “অলরাইট?”

সেকথার জবাব প্রায় কোনও ছেলেই দেয় না। সবাই এমন একটা ভাব দেখায়, সব অলরাইট। অর্থাৎ সবাই বুঝেছে। আর গোরক্ষনাথবাবু নিশ্চিত হয়ে চেয়ারে বসে একটি কথা বলেন, “অঙ্কই হল সব। অঙ্কের নাগাল যে পাবে, সে সব কিছুরই নাগাল পাবে। আর, এর থেকে সহজ সাবজেক্ট আর কিছু নেই।”

ভুন্ডুল কোনও দিনই শেষের কথাটা মেনে নিতে পারবে না। কারণ অঙ্ককে ও কখনও সহজে ধরতে পারে না। কিন্তু, গোরক্ষনাথবাবুর বাকি ব্যাপারগুলো কী? তিনি কি রাস্তায় চলতে চলতেও অঙ্ক ভাবেন? আর যেই ভাবা, অমনি থমকে দাঁড়ান? হিসেব কি সেইজন্যই কষতে আরম্ভ করেন? নোটবুক খুলে, রাস্তায় দাঁড়িয়ে তৎক্ষণাৎ কি অঙ্কটাই কষে ফেলেন?

ভুন্ডুল মনে মনে মাথা নাড়ে। আর বলে, “অসম্ভব। ওঁর মধ্যে আছে একটা অলৌকিক ভৌতিক ব্যাপার।” … ভুন্ডুলের আরও বিশ্বাস গোরক্ষনাথবাবুর ছোট্ট নোংরা পুরনো নোটবইটার মধ্যেই সব অলৌকিক ভৌতিক ব্যাপারগুলো লুকিয়ে রাখা আছে। ওই নোটবইটা যদি একবার দেখা যায়, তা হলেই সব বোঝা যাবে। যদি অঙ্ক কষা থাকে, তা হলে অঙ্ক-পাগলা ছাড়া, গোরক্ষনাথবাবুকে আর কিছুই ভাবা যাবে না। কিন্তু ওঁর চেহারা, চলাফেরা, সাদা ঝকঝকে দাঁত, রহস্যময় ঘোরাঘুরি, ও-সবের মধ্যে অঙ্ক পাগলামোর থেকে অন্য কিছুই বেশি আছে বলে মনে হয়। যদিও ভুন্ডুল রোজই গোরক্ষনাথবাবুর পেছনে ঘুরে বেড়ায় না। সব দিন বাইরে তার দেখা পাওয়া সম্ভবও নয়। যেদিন পায়, সেদিন পেছন নেয়। ফল অবশ্য কিছুই পাওয়া যায় না।

ভুন্ডুল শেষ পর্যন্ত মনে মনে একটা মতলব ফেঁদে বসল। ভাবল, মতলবটা যেমন করেই হোক হাসিল করতে হবে। গোরক্ষনাথবাবুর নোটবইটা যেমন করে হোক, একবার দেখতে হবে। কথাটা ভেবেই, ভুন্ডুলের গায়ে কাঁটা দিয়ে উঠল। গোরক্ষনাথবাবুর নোটবই ও কী করে দেখবে? পকেট মারবে? সে কাজ তো ও জানে না। যার চোখের দিকে তাকাতেই ভয় হয়, তার নোটবই চুরি করে দেখা? সে তো গোখরো সাপের ফণার মুখে হাত বাড়িয়ে দেওয়া।

দুটো দিন সাত-পাঁচ ভাবতে ভাবতেই, ভুন্ডুলের হঠাৎ একটা কথা মনে পড়ে গেল। স্কুলের দোতলায়, পশ্চিম দিকে, মাস্টারমশাইদের ব্যবহারের বাথরুম আছে। তার পাশেও আছে একটা ছোট ঘর। সে-ঘরে একটা নড়বড়ে টেবিল ছাড়া আর কিছুই নেই। ভুন্ডুলের চোখের সামনে ভেসে উঠল কয়েক বারের দেখা একটা ঘটনা। গোরক্ষনাথবাবু রোজই প্রায় একটা সময়ে বাথরুমে যান। বাথরুমে যাবার সময়, তিনি গায়ের জামা আর হাতের ঘড়ি খুলে, টেবিলের ওপর রেখে দেন। পকেট থেকে যে কিছু চুরি যাবার ভয় নেই, সেটা সবাই জানে। স্কুলের দফতরি থাকে কাছেপিঠেই। ছাত্রদেরও ওদিকে যাবার বিশেষ দরকার হয় না। গেলেও, কেউ তেমন লক্ষ করে না।

ভুন্ডুল মনের কথা মনেই রাখল। কিন্তু ভেতরে ভেতরে ভীষণ উত্তেজিত হয়ে উঠল। মাস্টারমশাইয়ের পকেটে হাত দিয়ে, তার নোটবই দেখাটা অপরাধ ছাড়া কিছু নয়। অথচ মনের কৌতুহল যেন ভূতের মতোই ওর ঘাড়ে ভর করেছে। ন্যায়-অন্যায় বিচার হারিয়ে ফেলেছে। যেমন করেই হোক, গোরক্ষনাথবাবুর নোটবইটা ওকে একবার দেখতেই হবে। ও মন ঠিক করে ফেলল, আর একটা দিন বাদ দিয়েই, ও ক্লাস থেকে বেরিয়ে পড়ল। সময়টা গোরক্ষনাথবাবুর বাথরুম যাবার সময়। ও ক্লাস থেকে বেরিয়ে আগে গেল মাস্টারমশাইদের বসবার ঘরের দিকে।

সব স্যারদের একসঙ্গে ক্লাসে ক্লাসে যেতে হয় না। কারও কারও কোনও কোনও দিন একটা পিরিয়ড ছুটি থাকে। ভুন্ডুল মাস্টারমশাইদের ঘরের খোলা দরজা দিয়ে দেখল, মাত্র একজন স্যার বসে আছেন। টেবিলের ওপর ঝুঁকে কী একটা বই পড়ছেন। গোরক্ষনাথবাবু নেই। ভুন্ডুল আর এক সেকেন্ডও না দাঁড়িয়ে ডান দিকে ক্লাস নাইনের ‘বি’ সেকশনের পাশ দিয়ে পশ্চিমের করিডর দিয়ে চলে গেল বাথরুমের দিকে। ক্লাস নাইনের ‘বি’ সেকশনের শেষেই, একটা টুলের ওপর দফতরি কানাইলালের বসে থাকার কথা। টুল খালি। ভুন্ডুলের বুকের ধুকধুকুনি বেড়ে গেল। ও বাথরুমের সামনের ঘরের খোলা দরজা দিয়ে দেখল, টেবিলের ওপর গোরক্ষনাথবাবুর জামা আর হাতঘড়ি! এ-ঘরের পাশ দিয়েই সোজা পশ্চিমে গেলে, ক্লাস নাইনের ‘সি’ সেকশন।

ভুন্ডুল ঢুকে পড়ল ঘরের মধ্যে। টেবিলের সামনে গিয়ে, গোরক্ষনাথবাবুর জামার নীচের দু’ পকেট হাতড়ে, বের করে আনল নোটবুকটা। ওর বুক এত ঢিপঢিপ করছে আর ঘামছে, মনে হল এক্ষুনি দম বন্ধ হয়ে মরে যাবে। নোটবুকটা নিয়ে চলে যাবার আগে, একবার একটা জায়গার পাতা খুলে দেখে নিল। অঙ্ক কষা থাকলে, নোটবুক দেখে কোনও লাভ নেই। কিন্তু এ কী সাংঘাতিক ব্যাপার। ভুন্ডুল দেখল, ও যে পাতাটা খুলেছে, সে-পাতায় কয়েক লাইন লেখা। বাকি সব খাতা ফাঁকা। কিন্তু সামনের দিকে সব পাতা লেখা-ভর্তি। ও যে পাতাটা খুলেছিল, তার কয়েক লাইনে এই কথাগুলো লেখা রয়েছে, ছ’ মাস গেল না, যম তার দাঁত বের করে হাত বাড়িয়ে খেতে এল। তুতোলির মুখুজ্জেপাড়ার অবিনাশ মুখুজ্জেকে নির্ঘাত ১৭ই আষাঢ় যম রাত্রের মধ্যে মুখে করে নিয়ে যাবে। এ-সবে যে আমার কেন এত খিদে, তা জানি নে।’…

এ-সবের মানে? কিন্তু ভুন্ডুল আর এক সেকেন্ডও দেরি না করে, নোটবুক আবার জামার পকেটে ঢুকিয়ে দিয়ে ঘর থেকে বেরিয়ে এল। দফতরির টুল তখনও ফাঁকা। নাইন ‘বি: সেকশন থেকে কোনও মাস্টারমশাইয়ের গলা ভেসে আসছে। ও মাস্টারমশাইদের বসার ঘরের পাশ দিয়ে নিজের ক্লাসের বাইরে দরজার সামনে দাঁড়াল। বাংলার স্যার তখন পড়াচ্ছেন। তিনি ভুন্ডুলকে দেখতে পেয়ে ইংরেজিতে বললেন, “কাম ইন।”

ভুন্ডুল ঘামতে ঘামতে ক্লাসে ঢুকে নিজের জায়গায় গিয়ে বসল। বাংলা সাহিত্যের বইটার পাতা খুলে ধরল সামনে। বইয়ের লেখা কিছুই চোখে পড়ছে না। নোটবইয়ের খুদে-খুদে অক্ষরের সেই কথাগুলোই ওর চোখে ভাসছে, ‘ছ’ মাস গেল না, যম তার দাঁত বের করে হাত বাড়িয়ে খেতে এল। তুতোলির মুখুজ্জেপাড়ার অবিনাশ মুখুজ্জেকে নির্ঘাত ১৭ই আষাঢ় যম রাত্রের মধ্যে মুখে করে নিয়ে যাবে। এ সবে যে আমার কেন এত খিদে, তা জানি নে।’

তুতোলি ভুন্ডুলদের উত্তরের পাশের শহর। কিন্তু গোরক্ষনাথবাবুর এ-সব কথার মানে কী? ওর খেয়াল আছে, আজ হচ্ছে ১৬ আষাঢ়। আগামী কালই ১৭ আষাঢ়, তুতোলির মুখুজ্জেপাড়ার অবিনাশ মুখুজ্জেকে ও জানে না। কিন্তু লেখা পড়ে মনে হচ্ছে, আগামীকাল রাত্রের মধ্যেই অবিনাশ মুখুজ্জেকে যমে মুখে করে নিয়ে যাবে। যার একটাই অর্থ, অবিনাশ মুখুজ্জেকে কেউ মেরে ফেলবে। ছ’ মাস আগে কী ঘটেছিল, নোটবুকের লেখা পড়ে তো বোঝার উপায় নেই। কিন্তু সবচেয়ে মারাত্মক কথা হল, এ সবে যে আমার কেন এত খিদে, তা জানিনে। কথাটা পড়েই গোরক্ষনাথবাবুর সাদা ঝকঝকে দাঁতগুলো ওর চোখের সামনে ভেসে উঠল। তার কিসের খিদে? অবিনাশ মুখুজ্জেকে ১৭ আষাঢ় যে-যম নির্ঘাত রাত্রের মধ্যে মুখে করে নিয়ে যাবে, সে-যম কি স্বয়ং গোরক্ষনাথবাবু?

ভুন্ডুল পারতপক্ষে মিথ্যে কথা বলে না। এখন অবস্থাগতিকে, মিথ্যে না বলে পারল না। ও উঠে দাঁড়িয়ে হাত তুলল। বাংলার স্যার ওর দিকে তাকালেন। ও বলল, “স্যার, আমার পেটে খুব যন্ত্রণা হচ্ছে, আমি বাড়ি যাব।”

বাংলার স্যার ভুরু কুঁচকে কয়েক সেকেন্ড তাকিয়ে থেকে বললেন, “ঠিক আছে। বেশি রোদ না লাগিয়ে বাড়ি যাও, গিয়ে ওষুধ খাও।”

ভুন্ডুল বইখাতা বগলে, ক্লাস থেকে বেরিয়ে, সোজা বাড়ি চলে গেল। ওকে অসময়ে বাড়ি ঢুকতে দেখে, রান্নাঘর থেকে মা বেরিয়ে এলেন। জিজ্ঞেস করলেন, “কী রে ভুন্ডুল, এখনও তো তোর টিফিনের ছুটি হয়নি। বাড়ি চলে এলি যে?”

“আমার শরীর ভাল লাগছে না,” বলতে বলতে ভুন্ডুল ঘরের মধ্যে ঢুকে গেল।”

মা একটু গম্ভীর মুখে ভাবলেন। তার পরে হেসে নিজের মনেই বললেন, “নিশ্চয়ই ভুন্ডুলের বেহ্মতালু তেতেছে।” তিনি আবার রান্নাঘরে ঢুকে গেলেন।

ভুন্ডুল বাবার আলাদা ঘরটায় ঢুকে বই রেখে খাটের ওপর শুয়ে পড়ল। চোখের সামনে ভাসতে লাগল নোটবুকের সেই খুদে খুদে লেখাগুলো। আগামী কাল রাত্রিটা না গেলে, ও কিছুই ঠিক করতে পারছে না। অথচ মনে মনে এখনই অস্থির হয়ে উঠছে।

মা ভুন্ডুলকে সময়মতো ডেকে খেতে দিলেন। ভুন্ডুল ভাল করে খেতে পারল না। কেবল মাকে জিজ্ঞেস করল, “তুমি তুতোলির মুখুজ্জেপাড়ার অবিনাশ মুখুজ্জেকে চেনো?”

মা বললেন, “কেন চিনব না? তুতোলি তো পাশের গাঁ। অবিনাশ মুখুজ্জেরা বেশ বড়লোক। ওদের বাড়ি দুর্গাপুজো হয়। তুই কি তুতোলির মুখুজ্জেদের দুর্গাপ্রতিমা দেখতে যাসনি কোনও দিন?”

ভুন্ডুল সেকথা মনে করতে পারল না। কেবল মাথা নাড়ল। মা’কে আর কিছুই জিজ্ঞেস করল না। কেবল বলল, “মা, আমি কাল স্কুলে যাব না। হেডমাস্টারমশাইকে তুমি একটা চিঠি লিখে দিলেই হবে।”

মায়ের চোখে দুশ্চিন্তা ফুটে উঠল। তিনি ভুন্ডুলের গালে গলায় হাত বুলিয়ে বললেন, “কেন রে, তোর কি জ্বরটর এসেছে নাকি?”

“না না, সে-সব কিছু নয়,” ভুন্ডুল ঘাড় নেড়ে বলল, “মাথাটা কেমন টিপটিপ ব্যথা করছে, আর কেবলই শুয়ে থাকতে ইচ্ছে করছে।”

মা তবু উদ্‌বেগের সঙ্গে বললেন, “হয়তো ঠান্ডা লাগিয়েছিস! শুয়ে কি আর তুই সত্যি থাকবি? থাকলে তো ভালই। যাই হোক, সাবধানে থাক। আমি হেডমাস্টারমশাইকে কালকের ছুটির জন্য চিঠি লিখে দেব। কিন্তু তুতোলির অবিনাশ মুখুজ্জের কথা তুই জিজ্ঞেস করলি কেন?”

“এমনি,” ভুন্ডুল মুখ ফিরিয়ে কথা এড়িয়ে ঘরের মধ্যে চলে গেল।

তার পরে ভুন্ডুল শুয়ে বসে কাটালেও, ওর ব্রহ্মতালু যে তেতেছে, তাতে কোনও সন্দেহ নেই। ওর চোখের সামনে কেবল গোরক্ষনাথবাবুর নোটবুকের খুদে অক্ষরের কথাগুলো ভাসছে। সেইসঙ্গে গোরক্ষনাথবাবুর অলৌকিক চেহারাটা। আজকের দিনটা কেটে গেলেও, পরের দিন, অর্থাৎ ১৭ আষাঢ় যেন আর কাটতে চায় না। বিশেষ করে রাতটা। কিন্তু আশ্চর্যের ব্যাপার হল, প্রায় শেষরাত্রি অবধি জেগে থেকে, ভুন্ডুলের যখন ঘুম ভাঙল, তখন রীতিমতো বেলা হয়ে গেছে। ও লাফ দিয়ে বিছানা ছেড়ে উঠে আগেই কলতলায় ছুটে গিয়ে চোখে-মুখে জল দিল। ছোট স্নানের ঘরে ঢুকে দাঁত মেজে নিল তাড়াতাড়ি। সেখান থেকে বেরিয়ে এসে, ঘরে ঢুকতেই, বাবার সামনেই মা বললেন, “হ্যাঁ রে ভুন্ডুল, তুতোলির মুখুজ্জেপাড়ার অবিনাশ মুখুজ্জের সম্পর্কে তুই কিছু শুনেছিলি?”

ভুন্ডুলকে বাধ্য হয়েই মিথ্যে মাথা নাড়তে হল। মা বললেন, “তুই পরশু লোকটার কথা বললি, আর আজই সকালে শুনলুম, অবিনাশ মুখুজ্জেকে কে নাকি গলায় রেশমি সুতোর ফাঁস জড়িয়ে মেরে ফেলেছে।”

‘অ্যাঁ!” ভুন্ডুল হাঁ করে, দু চোখ বড় করে তাকাল। কিন্তু তার বেশি আর কিছুই বলতে পারল না।

ভুন্ডুলের বাবা একজন সরকারি অফিসার। তিনি যেন একটু বিরক্ত আর সন্দিগ্ধ চোখে ভুন্ডুলের দিকে তাকিয়ে গম্ভীর স্বরে বললেন, “কিছুই জানো না তো, পরশু কেন হঠাৎ অবিনাশ মুখুজ্জের কথা বলেছিলে, তা বোঝা যাচ্ছে না। যাই হোক, যা ঘটে ঘটুক, বাইরে যদি কিছু পরশুদিন শুনেও থাকো, এখন থেকে আর একটি কথাও বলবে না। অবিনাশ মুখুজ্জের নামও মনে আনবে না।”

ভুন্ডুল নিরীহ ভঙ্গিতে ঘাড় ঝাঁকিয়ে, অন্য ঘরে চলে গেল। ওর ব্রহ্মতালু এখন দপদপ করে জ্বলছে। গোরক্ষনাথবাবুর নোটবুকে তা হলে সত্যি কথাই লেখা ছিল। তিনি জানতেন? না কি তিনি নিজেই…ভুন্ডুলের চোখের সামনে নোটবুকের শেষের কথা ক’টি ভেসে উঠল, এ সবে যে আমার কেন এত খিদে, তা জানিনে।’ …খিদে। কীসের খিদে। তার চওড়া কালো মুখ আর ঝকঝকে সাদা দাঁতগুলোর কথা মনে পড়লেও, অবিনাশ মুখুজ্জেকে তো কেউ চিবিয়ে খায়নি। গলায় রেশমি সুতোর ফাঁস দিয়ে মেরেছে। গোরক্ষনাথবাবু একথাটা নির্ঘাত জানলেন কেমন করে?

বাবা অফিসে যাবার জন্যে তৈরি হতে-হতেই, ভুন্ডুলও স্কুলে যাবার জন্য তৈরি হয়ে নিল। বাবা বেরিয়ে যাবার পরে ও মাকে বলল, “মা, তুমি হেডমাস্টারমশাইকে চিঠিটা লিখে দিয়ো।”

“চিঠি আমি লিখে রেখেছি,” মা বললেন, “তুই খেতে বোস। আমি চিঠিতে লিখে দিয়েছি, তোর আজও যদি শরীর খারাপ লাগে, তা হলে যেন ছুটি দিয়ে দেন। যা রুগ্‌ণ ছেলে তুই, তোকে বিশ্বাস নেই।”

ভুন্ডুল কোনও রকমে খেয়ে ছুটতে ছুটতেই স্কুলে গিয়েও তুতোলির অবিনাশ মুখুজ্জের খুনের কথা শুনল। ওর তখন গোরক্ষনাথবাবুকে দেখবার দারুণ কৌতুহল জাগছিল। ও মাস্টারমশাইদের বসবার ঘরের সামনে গিয়ে দেখল, সবাই ক্লাসে যাবার আগে গল্প করছেন। কেবল গোরক্ষনাথবাবু টেবিলের ওপর ঝুঁকে পড়ে, তাঁর সেই নোটবুকে কী যেন লিখে চলেছেন। পাশেই হেডমাস্টারমশাইয়ের ঘর। তার মায়ের চিঠি দিয়ে, ভুন্ডুল ক্লাসে ফিরে এল। কিন্তু আজ আবার নোটবুকটা দেখার জন্য ও প্রায় পাগলের মতো অস্থির হয়ে উঠল। দুটো ক্লাস যে কী ভাবে, কী পড়া নিয়ে কেটে গেল, ও জানতেই পারল না। ঠিক সময় বুঝে ও ক্লাস-টিচারের অনুমতি নিয়ে ক্লাসের বাইরে গেল।

এটাই সেই সময়, গোরক্ষনাথবাবু যখন বাথরুমে যান। ঠিক পথেই ও এগিয়ে গেল। আর ওর কপালটাও ভাল, দফতরি তার টুলে ছিল না। ও বাথরুমের পাশের ঘরে উঁকি দিয়ে দেখল। টেবিলের ওপর গোরক্ষনাথবাবুর জামা আর ঘড়ি রয়েছে।

ভুন্ডুল এদিকে-ওদিকে একবার দেখেই, ঘরের মধ্যে ঢুকে পড়ল। টেবিলের ওপরে রাখা গোরক্ষনাথবাবুর জামার পকেট থেকে নোটবুকটা বের করল। তখনই বাথরুমের মধ্যে জল পড়ার শব্দ শোনা গেল। ও ভয় পেয়ে, নোটবুক নিয়েই ছিটকে বেরিয়ে গেল ঘর থেকে। নোটবুকটা ঢুকিয়ে দিল ওর হাফপ্যান্টের পকেটে। তার পরে ওর মনে হল, মাথাটা খারাপ হয়ে গিয়েছে। কী করবে কিছুই বুঝতে পারছে না। অবশ্য ক্লাসে গিয়ে ওকে বসতেই হল, আর মিনিটখানেক পরেই উঠে দাঁড়িয়ে বলল, “স্যার, আমার শরীর খারাপ লাগছে। মা হেডমাস্টারমশাইকে লিখে দিয়েছেন, শরীর খারাপ লাগলে যেন আমাকে আজ ছুটি দিয়ে দেন।”

ক্লাস-টিচার বললেন, “তা হলে হেড মাস্টারমশাইকে বলে বাড়ি যাও।”

ভুন্ডুল বইখাতা নিয়ে হেডমাস্টারমশাইয়ের ঘরের দিকে গেল। মাস্টারমশাইদের ঘরের সামনে গোরক্ষনাথবাবু দাঁড়িয়ে আছেন। তার দু চোখ লাল, মুখ রাগে থমথম করছে। তার সামনে দফতরি জোড় হাতে দাঁড়িয়ে। বলছে, “বিশ্বাস করুন স্যার, আমি আমার টুল ছেড়ে নড়িনি। ঘরে কেউ ঢোকেনি। আর আপনার পকেটে হাত দেবার সাহস আমার নেই।”

“কিন্তু আমার নোটবুক তা হলে কোথায় গেল?” গোরক্ষনাথবাবু গর্জন করে উঠলেন, “আমার মানিব্যাগ চুরি গেলে কিছু ক্ষতি হত না। কিন্তু আমার নোটবুকের দাম তার চেয়ে অনেক বেশি। আমি এক্ষুনি হেডমাস্টারমশাইয়ের কাছে যাচ্ছি। তিনি যদি কোনও ব্যবস্থা করতে না পারেন, তা হলে আমাকে থানায় যেতে হবে।”

ভুন্ডুলের সাহস ছিল না, গোরক্ষনাথবাবুর মুখের দিকে তাকায়। মাঝখান থেকে ও এমন ঘাবড়ে গেল, হেডমাস্টারের ঘরেও আর যেতে পারল না। সেখান থেকেই ফিরে সোজা একেবারে বাড়ি। মা তো দেখে অবাক। জিজ্ঞেস করলেন, “কী রে ভুন্ডুল, আবার শরীর খারাপ করেছিস নাকি?”

“হ্যাঁ, মা,” বলেই ঘরের মধ্যে ঢুকে গেল।

মা’ও ভুন্ডুলের পেছনে পেছনে ঘরে গিয়ে ঢুকলেন। ভুন্ডুলের গালে কপালে গলায় হাত বুলিয়ে বললেন, “না, জ্বর আছে বলে তো মনে হচ্ছে না। তোর কী হচ্ছে বল দিকিনি?”

“সেটাই তো জানিনে মা,” ভুন্ডুল বইখাতা টেবিলের ওপর রেখে বলল, “তবে আমি এখন শোব না। ছাদে গিয়ে, ছায়ায় একটু বসে থাকব।”

মা রান্নাঘরের দিকে যেতে যেতে বললেন, “এ এক অদ্ভুত ছেলে, যার কোনও হাতমাথা খুঁজে পাইনে। ছাদে এখন রোদ। বসতে হয়, চিলেকোঠায় গিয়ে বোস।”

ভুন্ডুল এক মুহূর্ত দেরি না করে ছাদে উঠে গেল। চিলেকোঠার এক কোণে ঠাকুরের জায়গা। ও ঘরে দরজা বন্ধ করে, আগে হাফপ্যান্টের পকেট থেকে নোটবুকটা বের করল। তার পরে দেয়ালে হেলান দিয়ে মেঝেয় বসে নোটবুকের পাতা ওলটাল। প্রথম দিন যে-পাতাটা খুলেছিল, আগে সে-পাতাটাই খুলল। দেখল, আগে যা লেখা ছিল, তার পরেও অনেকখানি লেখা রয়েছে। ভুন্ডুল পড়তে আরম্ভ করল, খবরটা আগেই কৌশল করে, বন্ধ খামে থানার বড়বাবুকে লিখে পাঠিয়ে দিয়েছিলুম, তবু অবিনাশ মুখুজ্জে রক্ষা পেলেন না। তার মানে, থানার বড়বাবু আমার বেনামি চিঠিটাকে বিশ্বাস করেনি। উড়ো খবর বলে উড়িয়ে দিয়েছে। এর আগেও এরকম ঘটনা ঘটেছে। তবু যে কেন থানা আমার বেনামি চিঠির কোনও দাম দেয় না, বুঝিনে। আমি বেনামি চিঠিতে জানাই, কারণ, নিজেকে আড়ালে রাখতে চাই। মামলা-মোকদ্দমার মধ্যে জড়িয়ে পড়তে চাইনে। শত হলেও, আমি একজন সামান্য স্কুলমাস্টার। ওসব ঘটনার মধ্যে জড়িয়ে না পড়াই ভাল। কিন্তু আজ অবধি যতগুলো দুর্ঘটনার আন্দাজ আমি পেয়েছি, কোনওটাই মিথ্যে হয়নি। এই যেমন অবিনাশ মুখুজ্জের ব্যাপারটা। লোকটা ছিল খুবই খারাপ। নিজের এক ভাইকে পাগল সাজিয়ে আজ অবধি পাগলা গারদে আটকে রেখেছে। তার সেই ভাই রাসবিহারীকে আমি খুব ভাল করে চিনতুম। সে ছিল আমার বন্ধু। অনেক বছর পাগলা গারদে থেকে এখন সে বোধহয় এমনিতেই পাগল হয়ে গেছে। অবিনাশ খেয়াল করেনি, রাসবিহারীর বড় ছেলে বেশ বুদ্ধিমান। সে তার জ্যাঠার কাণ্ডকারখানা সবই বুঝতে পেরেছিল। সে অনেক দিনই চুপচাপ ছিল। গোলমাল বাধাল অবিনাশ, হঠাৎ সম্পত্তি ভাগ করতে গিয়ে। কথাটা যেদিন আমার কানে এল, সেদিনই আমার অঙ্কের ছকে ধরা পড়ে গেল, অবিনাশের দিন ঘনিয়ে এসেছে। রাসবিহারীর ছেলেকে সে যেভাবে সম্পত্তি থেকে বঞ্চিত করেছে, তার পরিণামে তাকে শেষ হতেই হবে। আমি লক্ষ রেখেছিলুম। রাসবিহারীর ছেলে অবিনাশ-হত্যার জন্য যে-লোকটাকে বেছে নিয়েছিল, সে অতি ধূর্ত এক খুনি। আগেকার দিনের খুনিদের মতোই সে অনায়াসে রাস্তার অল্প ভিড়ের মধ্যেও রেশমি ফাঁস দিয়ে লোক মারতে পারে। অবিনাশকে সে সেইভাবেই বাড়ির বাইরে রাস্তায় মেরেছে। এসব কথাই আমি আগেই থানায় চিঠি দিয়ে জানিয়েছিলুম। কিন্তু পুলিশ আমাদের কথা বিশ্বাসই করে না। এখন আর চেষ্টা করলেও, অবিনাশ মুখুজ্জের খুন প্রমাণ করতে পারবে না। আমার অঙ্ক তাই বলছে।”

নোটবুকে আর কিছু লেখা নেই। ভুন্ডুল নোটবুকটার দিকে তাকিয়ে, হতভম্ব হয়ে বসে রইল। ওর চোখের সামনে গোরক্ষনাথবাবুর মুখটা ভাসতে লাগল। এতকাল তা হলে অঙ্কের স্যার গোরক্ষনাথবাবুকে ও একেবারে ভুল বুঝে এসেছে! আশ্চর্য, মানুষ চেনা খুবই কঠিন। কিন্তু এখন নিজের কৃতকর্মের জন্য ভুন্ডুল আবার অস্থির হয়ে উঠল। গোরক্ষনাথবাবুকে যেমন করে হোক, ও-নোটবুক ফেরত দিতেই হবে। এ-নোটবুক ফেরত না পেলে, উনি হয়তো পাগলই হয়ে যাবেন। অথচ ভুন্ডুলের এমন সাহস নেই গোরক্ষনাথবাবুর কাছে গিয়ে সত্যি কথা বলে নোটবুক ফেরত দিয়ে আসবে। তার সামনে যাবার কথা ভাবলেই গায়ে কাঁটা দিচ্ছে।

ভুন্ডুল প্রায় ঘণ্টাখানেক ভাবল। ভেবে, একটা পন্থা ঠিক করল। চিলেকোঠা থেকে নেমে, ও সোজা গেল বাবার ঘরে। বাবার কাজের টেবিলের দেরাজ থেকে বের করল একটা বড় খাম। তার মধ্যে নোটবুকটা ঢুকিয়ে, গদের আঠা দিয়ে ভাল করে মুখ বন্ধ করল। তারপর কাউকে কিছু না বলে বাড়ি থেকে বেরিয়ে পড়ল। রাস্তায় পড়েই প্রায় ছুট লাগাল গোরক্ষনাথবাবুর বাড়ির দিকে। পৌঁছে গেল দশ মিনিটেই। একতলা বাড়িটা নিঝুম, চুপচাপ। আশেপাশে কয়েকটা গাছপালার ছায়ায় ঢাকা। রাস্তার দিকে ঘরগুলোর তিনটে জানালা খোলা।

ভুন্ডুল সাবধানে চারদিকে দেখে, পকেট থেকে খামটা বের করে, একটা জানালা দিয়ে ঘরের ভেতর ফেলে দিল। দিয়ে পেছন ফিরে দৌড়তে যাবে তৎক্ষণাৎ গোরক্ষনাথবাবুর গলা শুনতে পেল, “এই যে রজত, পালাসনে, ভয় পাসনে। তুই বাড়ির ভেতর আয়। আমি দরজা খুলে দিচ্ছি।”

ভুন্ডুলের মনে হল, ও তক্ষুনি দম বন্ধ হয়ে, রাস্তায় পড়ে মরে যাবে। তবে গোরক্ষনাথবাবুর গলার স্বরে এমন কিছু ছিল, তাতে যেন একটু ভরসার আভাস আছে। গোরক্ষনাথবাবু বাড়ির ভেতরে যাবার দরজা খুলে দেবে, আবার বললেন, “রজত, আয়। তোর ভয় পাবার কিছু নেই।”

ভুন্ডুল দরদর ঘামছে। ও গোরক্ষনাথবাবুর মুখের দিকে না তাকিয়ে বাড়ির মধ্যে ঢুকল। গোরক্ষনাথবাবু দরজা বন্ধ করে ভুন্ডুলকে নিয়ে একটা ঘরে ঢুকলেন। ঘরে কেউ নেই। তিনি ঘরের দরজা বন্ধ করে, প্রথমেই বললেন, “আমি কিছু জিজ্ঞেস করতে চাইনে। যা বলার.তা তুই নিজের থেকেই বল।”

ভুন্ডুলের চোখে তখন জল এসে পড়েছে। তার পরে ও সব কথাই বলল। গোরক্ষনাথবাবুকে নিয়ে ওর কৌতূহল, নোটবুক দেখার ভীষণ ইচ্ছে, আর কীভাবে নোটবুক নিয়েছে, দেখেছে, আর কেনই বা নোটবুকটা নিয়ে ওকে পালাতে হয়েছিল, কিছু বলতেই বাকি রাখল না।

গোরক্ষনাথবাবু সব কথা শুনে বললেন, যাক, নোটবুকটা যে তুই ফেরত দিয়েছিস, তাতেই আমার ধড়ে প্রাণ এল। একটা কথা বলে দিই। নোটবুক পড়ে যা জেনেছিস তা ঘুণাক্ষরেও কাউকে বলিসনে। বললে বিপদে পড়ে যাবি। নোটবুকটার কথাও কাউকে বলিসনে। আরও একটা কথা মনে রাখিস। অঙ্ক জিনিসটা ভারী মজার। সহজও খুবই। অঙ্কের মধ্যে সব পাবি, কেবল হিসেবে যেন গরমিল না হয়। যা, এবার বাড়ি গিয়ে খেয়েদেয়ে ঘুমোগে।”

ভুন্ডুল গোরক্ষনাথবাবুকে এই প্রথম হাসতে দেখল। তখনও ওর চোখে জল। ও গোরক্ষনাথবাবুকে প্রণাম করে ঘর থেকে বেরিয়ে এল।

২৫ জুন ১৯৮৬

heading1 = ভুনিকাকার চৌরশতম্‌ – বিমল কর

ভুনিকাকার চৌরশতম্‌ – বিমল কর

আজকালকার ছোট ছোট ছেলেমেয়েরাও ভীষণ চালাক-চতুর হয়ে উঠেছে। চট করে তাদের কিছু বিশ্বাস করানো যায় না। আমি যখন বললুম, আমাদের লয়াবাদে ভুনিকাকার একটা চোর-ধরা খাতা ছিল, খাতার নাম ছিল ‘চৌরশতম্‌’—তখন আমার নাতনি বুলবুলি ধমক মেরে আমাকে থামিয়ে দিল। বলল, বাজে কথা বোলো না তো, চোর ধরার খাতা! তোমাদের লয়াবাদের গল্প অনেক শুনেছি। ভুনিকাকা না আর কিছু! যত্ত সব বানিয়ে বানিয়ে গল্প…!!

নাতনির ধমক খেয়ে আমি চুপ। কেমন করে তাকে বোঝাই, ভুনিকাকা আমার বানানো মানুষ নয়; ভগবান তাকে বানিয়েছিলেন। বানানোর পর ব্রহ্মা যখন তাকে মর্ত্যে পাঠান তখন বুঝতে পারেননি, ঠিকানা ভুল হয়ে গেছে। ধোপার বাড়িতে কাপড় কাচতে দিলে মাঝে মাঝে অন্যের কাপড়-জামা যেমন এ বাড়িতে চলে আসে, দাগ ভুল হয়ে; কিংবা নম্বর ভুল হয়ে লন্ড্রি থেকে যেমন অন্যের ধুতি-পাঞ্জাবি আমার কাছে চলে এসেছে। কখনও-সখনও, এটাও সেই রকম ভুল। ভুনিকাকার যাবার কথা ছিল লন্ডনে ভুল করে লয়াবাদে এসে পড়েছেন। তাতে অবশ্য কাকার দুঃখ ছিল না। বলতেন, এমন দেশটি কোথাও খুঁজে পাবে নাকো তুমি! লয়াবাদের লোকরা অবশ্য বলত, ঠিকানা ভুল নয়, ম্যানুফ্যাকচারিং ডিফেক্ট।

আমরা কি অত বুঝতাম তখন! বারো-তেরো বছরের ছেলেপুলে সব, ভুনিকাকা যা বলত তাই বিশ্বাস করতাম। খাতিরও করতাম সেই রকম। কেন করব না? স্কটল্যান্ড ইয়ার্ড থেকে ভুনিকাকার নামে চিঠি আসত। কোথায় বিলেত, আর কোথায় লয়াবাদ।

আমাকে চুপচাপ দেখে বুলবুলি বলল, “কেঁদেই ফেললে যে! ঠিক আছে, তোমাদের লয়াবাদের ভুনিকাকার গল্প বলো। এই কিন্তু লাস্ট। আর কোনও দিন বলবে না লয়াবাদের গল্প। শুনে শুনে কান পচে গেছে।” বলে নিতান্তই যেন আমাকে দয়া দেখাতে একটু গা ঘেঁষে বসল।

খানিকটা চুপ করে থেকে আমি বললাম, “তোরা যেসব লোকজন দেখিস, এরা লোকই নয়; লোক ছিল ভুনিকাকা।…গেঁয়ো যোগী ভিখ পায় না, বুঝলি! কিং কিং-এর প্রথম ডিজাইন যে ভুনিকাকার মাথায় এসেছিল এটা কেউ বিশ্বাস করবে! কপাল মন্দ না হলে কাকা তখনই ফেমাস হয়ে যেত।”

“বেশ তো বাবা, কিং কং হংকং-তোমাদের ভুনিকাকার মাথায় এসেছিল। এখন তার গল্প বলো। তার কটা হাত ছিল, পা ছিল, নাক ছিল বলে যাও…।”

“ইয়ার্কি মারিস না। ভুনিকাকার হাত-পা দুটো করেই ছিল। মাথাও ছিল একটা। কিন্তু সেই মাথার মধ্যে ছিল ক্যালকুলেটর। তখনকার দিনেই।”

“ব্যাটারি দেওয়া?” বুলবুলি ঠাট্টা করে বলল। ক্যালকুলেটর সে দেখেছে। জানে। কাজেই ঠাট্টা করল। আজকালকার ছেলেমেয়েদের সঙ্গে এঁটে ওঠা মুশকিল। এত পাকামি করে।

“এই, তুই গল্প শুনবি তো চুপ করে বসে শোন, বকবক করবি না।”

“বলোনা গল্প! বলছ কোথায়?”

আমি বললাম, “শোন তা হলে। ভুনিকাকার আসল নাম ছিল ভানু মুখুজ্যে। ভানু থেকে ভুনি হয়েছিল। ভুনিকাকার চেহারা ছিল দেখার মতন। ইয়া লম্বা, অ্যায়সা চওড়া। মুখ ছিল গোল। মাথাখানা হাঁড়ির মতন। চোখ দুটো বড় বড়। মোচ ছিল, মদ্দা মোচ। কাকা লয়াবাদে এসেছিল বাইশ-চব্বিশ বছর বয়েসে। চাকরি নিয়ে। এসেই একটা চোর ধরেছিল, পাকা চোর, সে নাকি এমন বড় দরের চোর ছিল যে, পুলিশ তাকে মেডেল দিয়েছিল।”

“চোরকে আবার কেউ মেডেল দেয় নাকি?” নাতনি আমাকে এক ধাক্কা মারল।

“দেয়। বড়-বড়দের দেয়। বড়দের সম্মানই আলাদা। কাগজে নাম ছাপে, ছবি ছাপে।…তবে এ মেডেল অন্যরকম। গলায় ঝুলিয়ে ঘুরতে হত না। হাতে পরে থাকতে হত। তাবিজের মতন। না পরলেই কোতোয়ালিতে ধরে নিয়ে যেত।”

“তোমাদের ভুনিকাকা কি পুলিশে চাকরি করত?”

“একেবারেই নয়। ভুনিকাকা ছিল রেলের গার্ডসাহেব। মালগাড়ি নিয়ে ঘুরে বেড়াত।”

“ও! তারপর?”

গল্পটা বলতে বসে বারবার খেই হারিয়ে যাচ্ছিল বলে এবার একটু রাগ করে বললুম, “নো টকিং। চুপ করে শোন। না হলে আমি উঠে যাব।”

হেসে হেসে নাতনি আমার গলা জড়িয়ে বলল, “বলো, বলো।”

গল্পটা আবার শুরু করলাম।

“ভুনিকাকা মানুষটা ছিল সব দিক দিয়ে দেখার মতন। চেহারার কথা তো আগেই বলেছি, বিশাল। দৈত্য যেন। খাওয়াদাওয়াও ছিল সেই রকম। এক হাঁড়ি ভাত, দু’বাটি অড়হর ডাল, ঠিক পঁচিশখানা লাল গমের রুটি, আধ পো ভঁইসা ঘি, সের-দেড়েক মাংস, এক সের রাবড়ি—মানে খেতে ইচ্ছে করলে পালোয়ানের খাওয়া খেতে পারত কাকা। নেশার মধ্যে ছিল নস্যি, আর ছিপ বগলে করে মাছ ধরতে যাওয়া। অমন চেহারা, ওই খাওয়াদাওয়া হলে কী হবে, ভুনিকাকার মন ছিল নরম, একেবারে সরল। শিশুর মতন। ভুনিকাকা বিয়ে করেনি। বাড়িতে ছিল দিদি। আমরা বলতাম, লক্ষ্মীপিসি।

“ভুনিকাকা লয়াবাদে এসেই একটা পাকা চোর ধরেছিল, তখনকার দিনের সবচেয়ে বড় চোর। অবশ্য তখন আমরা জন্মাইনি। আমরা যখন কাঁথায় শুয়ে তখনই নাকি ভুনিকাকার পঞ্চাশটা চোর ধরা হয়ে গিয়েছিল। আসলে প্রথম চোরটা ধরার পর ভুনিকাকার দারুণ নাম হয়ে গিয়েছিল। সেই খ্যাতির চোটে চুরিচামারি হলেই লোকে এসে ভুনিকাকাকে ধরত। তা আমাদের যখন দশ বারো বছর বয়েস, তখন কাকা আশি পেরিয়ে গেছে। আশি মানে বয়েসে আশি নয়, চোর ধরার ব্যাপারে আশি ক্রস করেছে।”

বুলবুলি তার চোখের গোল গোল চশমার ফাঁক দিয়ে চোখ পাকিয়ে বলল, “বছরে ক’টা করে চোর ধরত তোমাদের ভুনিকাকা?”

এ একেবারে অঙ্কের ব্যাপার। অঙ্ক আমার মাথায় আসে না। আন্দাজে বললাম, “তা ধর, বছরে তিনটে-চারটে। কম করে দুটো।”

নাতনি মনে মনে অঙ্ক কষতে লাগল।

আমি বললাম, “তোকে হিসেব করতে হবে না। আমি কি গুনে রেখেছি কটা করে চোর ধরত ভুনিকাকা! আশি পেরিয়ে গিয়েছিল এই মাত্র বলতে পারি।”

“তুমি একেবারেই ম্যাথ জানো না। বছরে দুটো করে চোর ধরলে আশিটা চোর ধরতে চল্লিশ বছর লেগে যাবে। চারটে করে ধরলে কুড়ি বছর। তোমাদের জন্মের আগেই পঞ্চাশটা চোর ধরা হয়ে গিয়েছিল বলছ। তা হলে পরের দশবারো বছরে আড়াই না তিন করে ধরেছে…?”

“প্লিজ! তুই বড় ফ্যাচাং করিস। আমি কি খাতা-কলম নিয়ে গল্প শোনাতে বসেছি। না ভাল লাগে উঠে যা…।”

বুলবুলি আমার ঘাড়ের কাছে সুড়সুড়ি দিয়ে হেসে হেসে বলল, “না না, বলো তুমি। ভুনিকাকার সেঞ্চুরি করতে আর ক’বছর লাগল গো দাদুমণি?”

কী পাকা মেয়ে! কেমন ঠোক্করটা মারল আমায়। বললাম, “এ কি তোদের গাভাসকর, ফটাফট সেঞ্চুরি করবে। চোর ধরা আর ক্রিকেট খেলা এক জিনিস নয় গো নাতনি!”

“সেঞ্চুরি হয়নি?”

“সেটাই তো গল্প! শুনছিস কোথায় তুই! ভুনিকাকা নব্বই পেরোল টপাটপ। বছর দুই আমাদের লয়াবাদের আশেপাশে ভীষণ চুরি বেড়ে গিয়েছিল। মানে, ভুনিকাকার জন্যে লয়াবাদে চোর-ছ্যাঁচড় উৎপাত করতে না পেরে আশেপাশে জড়ো হচ্ছিল। যত চুরি-চামারি সেখানে। তারা এসে কোতোয়ালিতে নালিশ করল। বলল, এটা হচ্ছে কী? এ-দিককার চোর-ছ্যাঁচোড়রা ওদিকে চলে যাচ্ছে। তাদের অন্ন তোমরা উঠিয়ে দিচ্ছ, আর আমরা মরছি। হয় ভুনিকাকাকে লোন দাও, আমাদের ওদিককার চোর ধরে দিক; না হয় তোমরা তোমাদের চোর রিটার্ন নাও।”

বুলবুলি হেসে ফেলল। বলল, “তোমাদের ভুনিকাকা অন্যদের জায়গায় চোর ধরতে গেল?”

“ঠিক বলেছিস। উপায় কী না গিয়ে। কোতোয়ালির দারোগা এসে বলল, এ ভুনিবাবু, কুছু চোর ইধারে লিয়ে আসুন। সব উধারে চলে গেলে হামলোগকো জিলাবি-উলাবি কোন খিলাবে?”

“চোররা পুলিশকে জিলাবি খাওয়ায়?”

“ওখানে খাওয়াত। জিলিপি, গজা, বালুসাই, পান-জরদা…আরও কত কী! চোর না-খাওয়ালে যাদের বাড়িতে চুরি হত তারা সেপাইদের খাওয়াত। বাড়িতে এলে অতিথিকে খাওয়াতে হবে না?”

“ও! তা ভুনিকাকা কী করল?”

“করবে আর কী! বেপাড়ায়, মানে অন্য জায়গায় গিয়ে চোর ধরতে লাগল। এক বছরেই আট-দশটা ধরে ফেলল। নব্বই পেরিয়ে গেল।”

“ছক্কা মেরে মেরে নব্বই পেরোল।”

“তা বলতে পারিস।”

“তারপর?”

“তার পরই হল মুশকিল। বিরানব্বই না চুরানব্বই পেরোবার পর আর চোর পাওয়া যায় না। চোরের আকাল পড়ে গেল। আমাদের লয়াবাদ নি-চোর হয়ে গেল। বড় বড় চোরদের কথা বাদ দে, ছিঁচকে চোর, ঘটিবাটি চোর, কাপড়-চোর, আলুপটল-চোর, কোনও চোরই আর পাওয়া যায় না। কী বিশ্রী অবস্থা! লোকে দরজা-জানলা হাট করে খুলে রাখে, কলতলায় ঘটিবাটি ফেলে রাখে, কাপড়চোপড় সময়মতন তুলে নেয় না। জানে কোনও জিনিসটি চুরি যাবে না, যেমনটি যে-জায়গায় আছে তেমনি পাওয়া যাবে।”

“তোমাদের ভুনিকাকার খুব মনখারাপ হচ্ছিল নাকি?”

‘ভীষণ। ভুনিকাকার খাওয়া কমতে লাগল। মুখের হাসি গেল, ছিপ বগলে করে মাছ ধরতে যাওয়া বন্ধ হল, শুকিয়ে যেতে লাগল কাকা!”

“কেন?”

“সেটাই তো কথা। ভুনিকাকা চৌরশতম্‌ বলে যে-খাতাটা লিখছিল, সেটা বই করে বের করার ইচ্ছে। চুরানব্বইয়ে এসে আটকে যাচ্ছে। বাকি ছ’টা পায় কোথায়?”

“সত্যি তো! কোথায় পাবে?”

“একটা বছর হাত গুটিয়ে বসে থাকার পর কাকা একটা কুকুর-চোর ধরল। মল্লিক ডাক্তারের বাড়ি থেকে একটা লোক মল্লিকদের নেড়িফক্সের ছানা নিয়ে পালাচ্ছিল। কাকা হাতেনাতে ধরে ফেলল।”

“নাইন্টি ফাইভ?”

“হ্যাঁ। পঁচানব্বই। আর পাঁচটা।”

“ইশ—! কোনও রকমে একটা ছক্কা—!”

“কোত্থেকে মারবে ভুনিকাকা ছক্কা? লয়াবাদ যে ফক্কা হয়ে রয়েছে। চোর নেই। কাকার চোখে জল পড়তে লাগল। বড় বড় নিশ্বাস ফেলত।”

“বেচারি?”

“মাস চার-পাঁচ অপেক্ষা করে ভুনিকাকা বলল, “ঠিক আছে, ব্যবস্থা হচ্ছে। ব্যবস্থাটা কী বলতে পারিস?”

“কেমন করে বলব?”

“তা হলে শোন ব্যাপারটা। ভুনিকাকার দেহটা যেমনই হোক মনটা ছিল নরম, মায়ায় ভরা। কারও কষ্ট সহ্য করতে পারত না। কাকা যে চোর ধরত তাদের কী করত জানিস?”

“থানায় ধরিয়ে দিত?”

“না না। গোড়ায় দু’-একবার দিয়েছিল। তারপর চোরদের কান্নাকাটি দেখে আর থানায় দিত না।”

“কী করত?”

“বলেছি না, ভুনিকাকা মালগাড়ির গার্ডসাহেব ছিল। কাকা করত কী, ধরাপড়া চোরগুলোকে নিজের গাড়িতে, মানে ব্রেকভ্যানে বসিয়ে নিয়ে তিরিশ পঞ্চাশ ষাট একশো মাইল দূরে নিয়ে গিয়ে কোথাও নামিয়ে দিত। বলত, ‘যা, আর চুরি করবি না, খেটে খেগে যা।’ এক-আধটা টাকাও তাদের হাতে দিয়ে দিত ভুনিকাকা।”

“সেই প্রথম থেকে?”

“হ্যাঁ রে, দু-চারটে বাদ গিয়েছে। গোড়ার দিকে যাদের নামিয়ে দিয়ে এসেছিল, তারা তো এত দিনে বুড়োসুড়ো হয়ে গিয়েছে। তাদের আর পাত্তা পাবে কোথায়! চোররা স্বভাব পালটেছে, না এখনও ছেলেপুলেকে চুরিবিদ্যে শেখাচ্ছে কে জানে!”

“ভুনিকাকা কী করল, তাই বলো?”

“কাকা বলল, “দাঁড়া, মাথায় বুদ্ধি এসেছে। দু’-পাঁচ বছর আগে যাদের আদ্রা, বাঁকড়ো, চক্রধরপুরে ছেড়ে এসেছি, তাদের খোঁজ করে ক’টাকে ধরে আনব। পাঁচটা হলেই আমার হয়ে যাবে। বই শেষ।”

বুলবুলি গালে হাত তুলে অদ্ভুত এক শব্দ করল।

আমি বললাম, “তারপর কী হল শোন। ভুনিকাকা মাসখানেক পর থেকে একটা-দুটো করে পুরনো চোর ধরে আনতে লাগল লয়াবাদে। এনেই আবার ধরতে লাগল। নিরানব্বই হয়ে গেল। চৌরশতম্‌ বই রেডি। কলকাতার ছাপাখানাকে টাকাপয়সা দিয়ে ছাপার ব্যাপার সব ঠিক করে ফেলল ভুনিকাকা। আর মাত্র একটা। ওনলি ওয়ান। তা শেষ চোরটাকে আনবার সময় ভুনিকাকাতে আর চোরেতে একটা শর্ত হয়ে গেল। চোর বলল, বাবু আমি ধরা পড়তে রাজি। কিন্তু ধরা পড়ার পর আপনি আমাকে আপনার মালগাড়ি করে পাচার করতে পারবেন না। আমাকে থানায় জমা করে দিতে হবে। ভুনিকাকা রাজি হয়ে গেল। বইটা শেষ করাই আসল। একটার জন্যে আটকে থাকবে নাকি?”

“লাস্ট চোর আমাদের লয়াবাদে এল?”

“এল। ধরা পড়ল। থানায় জমা করা হল তাকে। ভুনিকাকার চৌরশতম্‌ বইও ছাপা হয়ে বেরোল! কিন্তু তোকে কী বলব রে বুলবুলি, দেখতে দেখতে লয়াবাদে চোরে চোরে ছেয়ে গেল। পাঁচ-সাত বছরের মধ্যে কত চোর হয়ে গেল!”

“তোমাদের ভুনিকাকা কী করল?”

“ভুনিকাকা আর চোর ধরত না। বলত, কেষ্টর জীব। থাকুক। থানা পুলিশ যা করার করুক। আমি আর চোর ধরব না। বুড়ো হয়ে গিয়েছি। রিটায়ার করেছি। লোকের মনে আর কষ্ট দেব না। ভুনিকাকার বইটা আর পাওয়া যায় না। ফুরিয়ে গেছে। নয়তো হরেক রকম চোরের গল্প শোনাতে পারতাম তোকে।”

২০ আগস্ট ১৯৮৬

heading1 = অনুকূল – সত্যজিৎ রায়

অনুকূল – সত্যজিৎ রায়

‘এর একটা নাম আছে তো?’ নিকুঞ্জবাবু জিজ্ঞেস করলেন।

আজ্ঞে হ্যাঁ, আছে বইকী!

‘কী বলে ডাকব?

অনুকুল।

চৌরঙ্গিতে রোবট সাপ্লাই এজেন্সির দোকানটা খুলেছে মাস ছয়েক হল। নিকুঞ্জবাবুর অনেক দিনের শখ একটা যান্ত্রিক চাকর রাখেন। ইদানীং ব্যবসায় বেশ ভাল আয় হয়েছে, তাই শখটা মিটিয়ে নেবার জন্য এসেছেন।

নিকুঞ্জবাবু রোবটটার দিকে চাইলেন। এটা হচ্ছে যাকে বলে অ্যান্ড্রয়েড, অর্থাৎ যদিও যান্ত্রিক, তাও চেহারার সঙ্গে সাধারণ মানুষের চেহারার কোনও তফাত নেই। দিব্যি সুশ্রী দেখতে, বয়স মনে হয় বাইশ-তেইশের বেশি নয়।

কী ধরনের কাজ করবে এই রোবট?’ জিজ্ঞেস করলেন নিকুঞ্জবাবু। ডেস্কের উল্টো দিকের ভদ্রলোক একটা সিগারেট ধরিয়ে বললেন, সাধারণ চাকর যা পারে, ও তার সবই পারবে। কেবল রান্নাটা জানে না। তা ছাড়া, ঘর ঝাড়পোঁছ করা, বিছানা পাতা, কাপড় কাচা, চা দেওয়া, দরজা-জানলা খোলা বা বন্ধ করা—সবই পারবে। তবে হ্যাঁ—ও যা কাজ করবে সবই বাড়িতে। ওকে দিয়ে বাজার করানো চলবে না, বা পান-সিগারেট আনাতে পারবেন না। আর ইয়ে—ওকে কিন্তু তুমি বলে সম্বোধন করবেন। তুইটা ও পছন্দ করে না।’

‘এমনি মেজাজ-টেজাজ ভাল তো?’

‘খুব ভাল। সে-দিক দিয়ে ট্রাবল আসবে যদি আপনি কোনও কারণে ওর গায়ে হাত তোলেন। আমাদের রোবটরা ওটা একেবারে বরদাস্ত করতে পারে না।’

‘সেটার অবিশ্যি কোনও সম্ভাবনা নেই; কিন্তু ধরুন, যদি কেউ ওকে একটা চড় মারল, তা হলে কী হবে?

তা হলে ও তার প্রতিশোধ নেবে।’

কী ভাবে?

‘ওর ডান হাতের তর্জনীর সাহায্যে ও হাই-ভোল্টেজ ইলেকট্রিক শক দিতে পারে।

‘তাতে মৃত্যু হতে পারে?’

‘তা পারে বইকী! আর আইন এব্যাপারে কিছু করতে পারে না, কারণ রক্ত-মাংসের মানুষকে যে শাস্তি দেওয়া চলে, যান্ত্রিক মানুষকে তা চলে না। তবে এটা বলতে পারি যে, এখনও পর্যন্ত এরকম কোনও কেস হয়নি।

রাত্তিরে কি ও ঘুমোয়?

না। রোবটরা ঘুমোয় না।

‘তা হলে এতটা সময় কী করে?

‘চুপ করে বসে থাকে। রোবটের ধৈর্যের অভাব নেই।’

‘ওর কি মন বলে কোনও বস্তু আছে?’

‘ওরা এমন অনেক কিছু বুঝতে পারে, যা সাধারণ মানুষ পারে না। এ গুণটা সব রোবটের যে সমান পরিমাণে থাকে তা নয়; এটা খানিকটা লাকের ব্যাপার। এ গুণটা সময়ে প্রকাশ পায়।’

নিকুঞ্জবাবু রোবটটার দিকে ফিরে বললেন, ‘অনুকুল, আমার বাড়িতে কাজ করতে তোমার আপত্তি নেই তো?

‘কেন থাকবে?’ ষোলো আনা মানুষের মতো গলায় বলল অনুকুল। তার পরনে একটা নীল ডোরা কাটা শার্ট আর কালো হাফপ্যান্ট, বাঁ পাশে টেরি আর পাট করে আঁচড়ানো চুল, গায়ের রং বেশ ফরসা, দাঁতগুলো ঝকঝকে আর ঠোঁটের কোণে সবসময়ই যেন একটা হালকা হাসি লেগে আছে। চেহারা দেখে মনে বেশ ভরসা আসে।

তা হলে চলো।’

নিকুঞ্জবাবুর মারুতি ভ্যান দোকানের বাইরেই অপেক্ষা করছিল, অনুকূলের জন্য চেকটা দিয়ে রসিদ নিয়ে তিনি বেরিয়ে পড়লেন। তিনি লক্ষ করলেন যে, ভৃত্যের হাঁটাচলা দেখেও সে যে যান্ত্রিক মানুষ, সেটা বোঝার কোনও উপায় নেই।

নিকুঞ্জবাবু বাড়ি করেছেন সল্ট লেকে। বিয়ে করেননি, তবে বন্ধুবান্ধব কয়েকজন আছে, তারা সন্ধ্যাবেলা আসে তাস খেলতে। তাদের আগে থেকেই বলা ছিল যে, বাড়িতে একটি যান্ত্রিক চাকর আসছে। কেনার আগে অবিশ্যি নিকুঞ্জবাবু খোঁজ নিয়ে নিয়েছিলেন। এই ক’ মাসে কলকাতার বেশ কিছু উপরের মহলের বাড়িতে রোবট-ভৃত্য বহাল হয়েছে। মানসুখানি, গিরিজা বোস, পঙ্কজ দত্তরায়, মিস্টার ছাবরিয়া—সকলেই বললেন তাঁরা খুব স্যাটিসফাইড, এবং তাঁদের চাকর কোনও ট্রাবল দিচ্ছে না। মুখ খুলতে না-খুলতেই ফরমাশ পালন করে আমার জীবনলাল’, বললেন মানসুখানি। ‘আমার তো মনে হয় ও শুধু যন্ত্র নয়, ওর মাথার মধ্যে মগজ আছে আর বুকের মধ্যে কলিজা আছে।

সাত দিনের মধ্যে নিকুঞ্জবাবুরও সেই একই ধারণা হল। আশ্চর্য পরিপাটি কাজ করে অনুকুল। শুধু তা-ই নয়, কাজের পারম্পর্যটাও সে বোঝে। বাবু স্নানের জল চাইলে সেটা দেবার সঙ্গে সঙ্গে সাবান তোয়ালে যথাস্থানে রেখে বাবু কী কাপড় পরবেন, কী জুতো পরবেন স্নান করে এসে, সেটাও পরিপাটি করে ঠিক জায়গায় সাজিয়ে রেখে দেয়। আর সব ব্যাপারেই সে এত ভব্য যে তাকে তুমি ছেড়ে তুই বলার কোনও প্রশ্নই ওঠে না।

নিকুঞ্জবাবুর বন্ধুদের অনুকূলকে মেনে নিতে একটু সময় লেগেছিল—বিশেষত বিনয় পাকড়াশি নিজের বাড়ির চাকরদের তুই বলে এমন অভ্যস্ত যে, অনুকূলকেও একদিন তুই বলে ফেলেছিলেন। তাতে অনুকুল গম্ভীর ভাবে বলে, আমাকে তুই বললে কিন্তু তোকেও আমি তুই বলব।’

এর পর থেকে বিনয়বাবু আর কোনও দিন এ-ভুলটা করেননি।

নিকুঞ্জবাবুর সঙ্গে অনুকুলের একটা বেশ সুন্দর সম্পর্ক গড়ে উঠল। অনুকূল বেশির ভাগ কাজই হুকুম দেবার আগেই করে ফেলে। এটা অবিশ্যি নিকুঞ্জবাবুর বেশ আশ্চর্য বলে মনে হয়, কিন্তু রোবট সাপ্লাই এজেন্সির মিস্টার ভৌমিক বলেছিলেন যে, তাঁদের কোনও-কোনও রোবটের মস্তিষ্ক বলে একটা পদার্থ আছে, চিন্তাশক্তি আছে। অনুকূল নিশ্চয়ই সেই শ্রেণির রোবটের মধ্যেই পড়ে গেছে। ঘুমোনোর ব্যাপারটা সম্বন্ধে নিকুঞ্জবাবু ভৌমিকের কথা পুরোপুরি বিশ্বাস করতে পারেননি। যে এতটাই মানুষের মতো, সে সারারাত জেগে বসে থাকবে, এও কি সম্ভব? ব্যাপারটা যাচাই করতে তিনি একদিন মাঝরাত্তিরে চুপিসারে অনুকুলের ঘরে উঁকি দিতেই অনুকূল বলে উঠল, “বাবু, আপনার কি কোনও দরকার আছে?’ নিকুঞ্জবাবু অপ্রস্তুত হয়ে ‘না’ বলে নিজের ঘরে ফিরে গেলেন।

অনুকুলের সঙ্গে কাজের কথা ছাড়াও অন্য কথা বলে দেখেছেন নিকুঞ্জবাবু। তিনি দেখে আশ্চর্য হয়েছেন অনুকুলের জ্ঞানের পরিধিটা কত বিস্তীর্ণ। খেলাধুলা বায়স্কোপ থিয়েটার নাটক নভেল, সব কিছু নিয়েই কথা বলতে পারে অনুকূল। আর সত্যি বলতে কি, অনুকুল এ সব বিষয় যত জানে, নিকুঞ্জবাবু তার অর্ধেকও জানেন না। বাহাদুরি বলতে হবে এই রোবট প্রস্তুতকারকদের। কত কী জ্ঞান পুরতে হয়েছে ওই যন্ত্রের মধ্যে!

কিন্তু সুসময়েরও শেষ আছে।

অনুকূল আসার এক বছরের মধ্যে নিকুঞ্জবাবু তাঁর ব্যবসায়ে কতকগুলো বেচাল চেলে তাঁর আর্থিক অবস্থার বেশ কিছুটা অবনতি করে ফেললেন। অনুকূলের জন্য মাসে তাঁর ভাড়া লাগে দু’ হাজার টাকা। সে-টাকা এখনও তিনি নিয়মিত দিয়ে আসছেন, কিন্তু কত দিন পারবেন সেটাই হল প্রশ্ন। এ বার একটু বেশি হিসেব করে চলতে হবে নিকুঞ্জবাবুকে। রোবট এজেন্সির নিয়ম হচ্ছে যে, এক মাসের ভাড়া বাকি পড়লেই তারা রোবটকে ফেরত নিয়ে নেবে।

কিন্তু হিসেবে গণ্ডগোল করে দিল একটা ব্যাপার।

ঠিক এই সময় নিকুঞ্জবাবুর সেজোকাকা এসে উপস্থিত হলেন। বললেন, ‘চন্দননগরে একা-একা আর ভাল লাগছে না, তাই ভাবলুম তোর সঙ্গে ক’টা দিন কাটিয়ে যাই।’

নিকুঞ্জবাবুর এই সেজোকাকা— নাম নিবারণ বাঁড়ুজ্যে—মাঝে-মাঝে ভাইপোর কাছে এসে ক’টা দিন থেকে যান। নিকুঞ্জবাবুর বাবা অনেক দিন আগেই মারা গেছেন, তিন কাকার মধ্যে একমাত্র ইনিই অবশিষ্ট। খিটখিটে মেজাজের মানুষ, শোনা যায় ওকালতি করে অনেক পয়সা করেছেন, তবে বাইরের হালচালে তা বোঝার কোনও উপায় নেই। আসলে ভদ্রলোক বেজায় কঞ্জুষ।

কাকা, এসেই যখন পড়েছেন তখন থাকবেন বইকী, বললেন নিকুঞ্জবাবু, ‘কিন্তু একটা ব্যাপার গোড়াতেই আপনাকে জানিয়ে দেওয়া দরকার। আমার একটি যান্ত্রিক চাকর হয়েছে। আজকাল কলকাতায় কয়েকটা রোবট কোম্পানি হয়েছে। জানেন তো?’

‘তা তো জানি,’ বলেন নিবারণ বাঁড়ুজ্যে, কাগজে বিজ্ঞাপন দেখেছি বটে! কিন্তু চাকরের জাতটা কী শুনি। আমার আবার ওদিকে একটু কড়াকড়ি জানোই তো ৷ এ কি রান্নাও করে নাকি?

না না না, আশ্বাস দিলেন নিকুঞ্জবাবু। রান্নার জন্য আমার সেই পুরনো বৈকুণ্ঠই আছে। কাজেই আপনার কোনও ভাবনা নেই। আর ইয়ে, এই চাকরের নাম অনুকূল, আর একে ‘তুমি’ বলে সম্বোধন করতে হয়। তুইটা ও পছন্দ করে না।

‘পছন্দ করে না?’

‘না।’

‘ওর পছন্দ-অপছন্দ মেনে চলতে হবে বুঝি আমাকে?

‘শুধু আপনাকে না, সকলকেই। তবে ওর কাজে কোনও ত্রুটি পাবেন না।’

‘তা তুই এই ফ্যাসাদের মধ্যে আবার যেতে গেলি

‘বললাম তো—ও কাজ খুব ভাল করে।

‘তা হলে একবার ডাক তোর চাকরকে; আলাপটা অন্তত সেরে নিই।’

নিকুঞ্জবাবু ডাক দিতেই অনুকূল এসে দাঁড়াল। ‘ইনি আমার সেজোকাকা,’ বললেন নিকুঞ্জবাবু, ‘এখন আমাদের বাড়িতে কিছু দিন থাকবেন।

‘যে আজ্ঞে।’

‘ও বাবা, এ তো দেখি পরিষ্কার বাংলা বলে, বললেন নিবারণ বাঁড়ুজ্যে। তা বাপু দাও তো দেখি আমার জন্য একটু গরম জল করে। চান করব। বাদলা করে হঠাৎ কেমন জানি একটু ঠান্ডা পড়েছে, তবে আমার আবার দু’ বেলা স্নান না করলে চলে না সারা বছর।

‘যে আজ্ঞে।

অনুকূল ঘর থেকে চলে গেল আজ্ঞাপালন করতে।।

নিবারণবাবু এলেন বটে, কিন্তু নিকুঞ্জবাবুর অবস্থার কোনও উন্নতি হল না। মাঝখান থেকে সান্ধ্য আড্ডাটি ভেঙে গেল। একে তো খুড়োর সামনে জুয়া খেলা চলে না, তার উপর নিকুঞ্জবাবুর সে সংস্থানও নেই।

এ দিকে কাকা কত দিন থাকবেন তা জানা নেই। তিনি মর্জিমাফিক আসেন, মর্জিমাফিক চলে যান। এ বার তাঁর হাবভাবে মনে হয় না তিনি সহজে এখান থেকে নড়ছেন। তার একটা কারণ এই যে, অনুকূল সম্বন্ধে তাঁর একটা অদ্ভুত মনোভাব গড়ে উঠেছে। তিনি এই যান্ত্রিক ভৃত্যটি সম্পর্কে যুগপৎ আকর্ষণ ও বিকর্ষণ অনুভব করছেন। চাকর যে ভাল কাজ করে, সেটা তিনি কোনও মতেই অস্বীকার করতে পারেন না, কিন্তু চাকরের প্রতি ব্যবহারে এতটা সতর্কতা অবলম্বন করাটাও তিনি মোটেই বরদাস্ত করতে পারছেন না। একদিন ভাইপোকে বলেই ফেললেন, ‘নিকুঞ্জ, তোর এই চাকরকে নিয়ে কিন্তু মাঝে-মাঝে আমার খুব মুশকিল হচ্ছে।’

‘কেন কাকা?’ নিকুঞ্জবাবু ব্যস্ত হয়ে প্রশ্ন করলেন।

‘সেদিন সকালে গীতার একটা শ্লোক আওড়াচ্ছিলাম, ও ব্যাটা আমার ভুল ধরে দিলে। ভুল যদি হয়েই থাকে, সেটা সংশোধন করা কি চাকরের কাজ? ব্যাপারটা একটু বাড়াবাড়ি হয়ে যাচ্ছে না কি? ইচ্ছা করছিল ওর গালে একটা থাপ্পড় মেরে দিই, কিন্তু অনেক কষ্টে নিজেকে সামলে নিলাম।’

‘ওই থাপ্পড়টা কখনও মারবেন না কাকা—ওতে ফল খুব গুরুতর হতে পারে। ওর ওপর হাত তোলা একেবারে বারণ। আপনি তার চেয়ে বরং ও কাছাকাছি থাকলে গীতা-টিতা আওড়াবেন না। সবচেয়ে ভাল হয় একেবারে চুপ থাকলে।

নিবারণবাবু গজগজ করতে লাগলেন।

এ দিকে নিকুঞ্জবাবুর অবস্থার কোনও উন্নতি হয়নি। অনুকুলের জন্য মাসে দু’ হাজার করে দিতে এখন ওঁর বেশ কষ্টই হচ্ছে। একদিন অনুকূলকে ডেকে কথাটা বলেই ফেললেন।

‘অনুকূল, আমার ব্যবসায় বড় মন্দা চলেছে।

‘সে আমি জানি।

‘তা তো জানো, কিন্তু তোমাকে আমি আর কদ্দিন রাখতে পারব জানি না। অথচ তোমার উপর আমার একটা মায়া পড়ে গেছে।

‘আমাকে একটু ভাবতে দিন এই নিয়ে।

কী নিয়ে?

‘আপনার অবস্থার যদি কিছু উন্নতি করা যায়।’

‘সে কি তুমি ভেবে কিছু করতে পারবে? ব্যবসাটা তো আর তোমার লাইনের ব্যাপার নয়।’

‘তবু দেখি না ভেবে কিছু করা যায় কি না।

তা দেখো। কিন্তু সেরকম বুঝলে তোমাকে আবার ফেরত দিয়ে আসতে হবে। এই কথাটা তোমাকে আগে থেকে জানিয়ে রাখলাম।

‘যে আজ্ঞে।’

দু’ মাস কেটে গেল। আজ আষাঢ় মাসের রবিবার। নিকুঞ্জবাবু বুঝতে পারছেন, টেনেটুনে আর দুটো মাস তিনি অনুকূলের ভাড়া দিতে পারবেন। তারপর তাঁকে মানুষ চাকরের খোঁজ করতে হবে। সত্যি বলতে কি, খোঁজ তিনি এখনই আরম্ভ করে দিয়েছেন। ব্যাপারটা তাঁর মোটেই ভাল লাগছে না। তার উপর আবার সকাল থেকে বৃষ্টি, তাই মেজাজ আরও খারাপ।

খবরের কাগজটা পাশে রেখে অনুকূলকে ডাকতে যাবেন এক পেয়ালা চায়ের জন্য, এমন সময় অনুকুল নিজেই এসে হাজির।

কী অনুকূল, কী ব্যাপার?

‘আজ্ঞে, একটা দুর্ঘটনা ঘটে গেছে।

কী হল?

‘নিবারণবাবু জানলার ধারে দাঁড়িয়ে রবীন্দ্রনাথের একটা বর্ষার গান করছিলেন, এমন সময় কথার ভুল করে ফেলেন। আমি ঘর ঝাঁট দিচ্ছিলাম, বাধ্য হয়ে ওঁকে সংশোধন করতে হয়। তাতে উনি আমার উপর খেপে গিয়ে আমাকে একটা চড় মারেন। ফলে আমাকে প্রতিশোধ নিতে হয়।

‘প্রতিশোধ?

আজ্ঞে হ্যাঁ। একটা হাইভোল্টেজ শক ওঁকে দিতে হয় ওঁর নাভিতে।

‘তার মানে—?

‘উনি আর বেঁচে নেই। অবিশ্যি যেই সময় আমি শকটা দিই, সেই সময় কাছেই একটা জোরে বাজ পড়েছিল।

হ্যাঁ, আমি শুনেছিলাম।

কাজেই মৃত্যুর আসল কারণটা কী, সেটা আপনার বলার দরকার নেই।

‘কিন্তু—

‘আপনি চিন্তা করবেন না। এতে আপনার মঙ্গলই হবে।’

আর হলও তাই। এই ঘটনার দু’দিন পরেই উকিল ভাস্কর বোস নিকুঞ্জবাবুকে ফোন করে জানালেন যে, নিবারণবাবু তাঁর সম্পত্তি উইল করে রেখে গিয়েছেন তাঁর ভাইপোর নামে। সম্পত্তির পরিমাণ হল সাড়ে এগারো লক্ষ টাকা।

২৪ ডিসেম্বর ১৯৮৬

heading1 = ক্যাপ্টেন – নীরেন্দ্রনাথ চক্রবর্তী

ক্যাপ্টেন – নীরেন্দ্রনাথ চক্রবর্তী

হাতের তাস শাফ্‌ল করতে করতে মিলিন্দ বন্দ্যোপাধ্যায় তাঁর চার সঙ্গীর দিকে তাকিয়ে বললেন, “বাস, তা হলে এই কথাই রইল। আমি ডিল করছি। সবচেয়ে কম দরের তাস যার ভাগ্যে উঠবে, তাকেই ছুটে বেরিয়ে যেতে হবে এই গুহা থেকে। সে নিজে হয়তো মারা পড়বে, কিন্তু তারই জন্যে যে বাদবাকিরা বেঁচে যাবে, এটাই হচ্ছে বড় কথা।”

মাত্রই ঘন্টাখানেক আগে বার্বেরিস গ্রহের এই চাঁদের পিঠে পাঁচ অভিযাত্রী এসে নেমেছিল। মিলিন্দ বন্দ্যোপাধ্যায়, ইদি ওকাবু, পিটার জ্যাকসন, রোবের সুস্তেল আর মালাকানু বিকিল। তারা ভেবেছিল, এখানে একটি রিলেস্টেশন তৈরি করে তোলা যাবে। তার প্রাথমিক কাজ শুরুও করেছিল তারা। কিন্তু ভয়ে সিঁটিয়ে গিয়ে এখন তারা এই গুহার মধ্যে বসে আছে।

গুহার বাইরে, এবড়ো-খেবড়ো পাথুরে জমির উপর ছড়িয়ে আছে হালকা বেগুনি রঙের রোদ্দুর। সেই সূর্যের রোদ্দুর, পৃথিবীর মানুষরা যাকে ‘পরাশর’ বলে চেনে। রোদ্দুর অবশ্য গুহার ভিতরে বিশেষ ঢুকতে পারছে না, কেননা, গুহার ঠিক মুখেই দাঁড়িয়ে আছে প্রাচীন পৃথিবীর সেই ডাইনোসরের মতোই বিশাল একটি প্রাণী। বার্বেরিসের যে চাঁদকে তারা সম্পূর্ণ নিষ্প্রাণ একটা উপগ্রহ বলে ধরে নিয়েছিল, জমি জরিপ করতে নেমে সেখানে যে একেবারে অতর্কিতে এই হিংস্র জন্তুর মুখের সামনে পড়তে হবে, তা তারা ভাবতেও পারেনি। ন্যাড়া একটা পাহাড়ের আড়াল থেকে বেরিয়ে এসেই জন্তুটি তাদের তাড়া করে। ঠিক তক্ষুনি যদি না এই গুহার মধ্যে তারা ঢুকে পড়ত, তা হলে আর তাদের বাঁচতে হত না।

বাঁচবার আশা অবশ্য এখনও বিশেষ নেই। কেননা, টাইটান মহাকাশযান থেকে ছোট্ট-মাপের যে শাটলে করে তারা এখানে নেমেছে, তারই মধ্যে পড়ে রয়েছে তাদের লেসার-পিস্তল। দরকার হবে না ভেবেই সেগুলো আর তারা নামায়নি। ফলে, এখন তারা পুরোপুরি নিরস্ত্র। বাইরে, বেগুনি রঙের রোদ্দুরের মধ্যে, দাঁড়িয়ে আছে তাদের শাটল-যান। কিন্তু এই গুহা থেকে বেরিয়ে সেখানে পৌঁছবার কোনও উপায়ই তারা খুঁজে পাচ্ছে না।

কী করে পাবে? গুহার মুখেই দাঁড়িয়ে আছে সেই জন্তু। রাগে গজরাচ্ছে, পাথুরে জমির উপরে ঘন-ঘন লেজ আছড়াচ্ছে। গুহার মুখটা তার শরীরের তুলনায় এতই ছোট যে, কিছুতেই সে ভিতরে ঢুকতে পারছে না। কিন্তু যে ভাবে সে তার থাবা দিয়ে ঠেলে সরিয়ে দেবার চেষ্টা করছে গুহার মুখের পাথরের চাঁইটাকে, যে-কোনও মুহূর্তে সেটা আলগা হয়ে খসে পড়া কিছু বিচিত্র নয়। কী হবে তখন?

ভেবে কোনও কুলকিনারা পাচ্ছিলেন না ক্যাপ্টেন মিলিন্দ বন্দ্যোপাধ্যায়। তিনি এদের নেতা। দেখে যুবক বলে ভ্রম হয়, কিন্তু তার বয়স এখন পঞ্চাশ। কথা ছিল, রিলেস্টেশনের জরিপের কাজ শেষ করেই তিনি অবসর নেবেন। হাইবারনেশন- ক্যাপসুলে পুরে তাকে আবার পৃথিবীতে ফেরত পাঠানো হবে, এবং সেইখানেই তিনি কাটাবেন তার অবসরজীবন। কিন্তু এই শেষ মিশনেই যে তাঁর অনুসন্ধানী দলটিকে নিয়ে এমন বিপদে পড়তে হবে, তা কি তিনি স্বপ্নেও ভেবেছিলেন?’

সঙ্গীদের মুখের দিকে তাকালেন মিলিন্দ। তারই উপরে নির্ভর করছে এদের জীবন-মৃত্যু। আপন হাতে এদের তিনি তৈরি করে তুলেছেন। সাফল্যের মুহূর্তে যেমন মুক্তকণ্ঠে ‘শাবাশ দিয়েছেন, তেমনি বিপদের মুহূর্তে জুগিয়েছেন সাহস। বয়সে এরা প্রত্যেকেই তার চেয়ে অনেক ছোট। সবচেয়ে ছোট আফ্রিকার ওই কালো মেয়ে মালাকানু, যাকে তিনি আদর করে মালা’ বলে ডাকেন। মালার বয়স বাইশ বছর। মাত্রই দু’বছর আগে মালা তার অনুসন্ধানী দলে এসে যোগ দিয়েছে, কিন্তু বয়স এত কম হওয়া সত্ত্বেও সাহসে, সহিষ্ণুতায়, বুদ্ধিতে আর উদ্ভাবনী কৌশলে সে কারও থেকে কিছুমাত্র পিছিয়ে নেই। ইদি, পিটার আর রোবেরও সেকথা খোলাখুলি স্বীকার করে। একবার তো ঘোর বিপদের মুহূর্তে এই মালার বুদ্ধিতেই বেঁচে গিয়েছিল পিটার জ্যাকসন। পিটার সে কথা ভুলে যায়নি।

মালাকে নিজের মেয়ের মতোই ভালবাসেন মিলিন্দ। তার মেয়ে নেই। থাকার মধ্যে আছে একটি ছেলে। কিন্তু ছেলেটিও কাছে নেই। পৃথিবীতে সে তার কাজের মধ্যে ডুবে আছে। দিল্লিতে মাত্র পঁচিশ বছর বয়সেই সে এখন মহাকাশবিজ্ঞান বিশ্ববিদ্যালয়ের এক নামজাদা অধ্যাপক। এখন অবশ্য সেই ছেলের কথাও মিলিন্দ ভাবছিলেন না। ভাবছিলেন তার সহকর্মীদের কথা। ভাবছিলেন যে, যেমন তার নিজের, তেমনি তার সহকর্মীদের জীবনেরও আজ শেষ দিন।

সকলেরই শেষ দিন? মিলিন্দের মাথার মধ্যে একেবারে হঠাৎই একটা চিন্তা ঝিলিক দিয়ে গেল। আছে, পাঁচজনকে না হোক, অন্তত চারজনকে বাঁচাবার একটা উপায় হয়তো আছে। দলের পাঁচজনের মধ্যে যে-কোনও একজন যদি ছুটে বেরিয়ে যায় এই গুহা থেকে, তা হলে ওই জন্তুটা নিশ্চয় তাকে তাড়া করবে, আর সেই ফাঁকে বাকি চারজন হয়তো উলটো পথে দৌড়ে গিয়ে শাট্‌ল-এ উঠে পড়তে পারবে। অর্থাৎ, একজনের প্রাণের বিনিময়ে বেঁচে যাবে বাকি চারজন।

কিন্তু কে হবে সেই একজন, দলের চারজনকে বাঁচাবার জন্যে মিলিন্দ যাকে নিশ্চিত মৃত্যুর মুখে ঠেলে দেবেন?

সহকর্মীদের মুখের দিকে তাকালেন মিলিন্দ। তিনি জানেন, নেতার নির্দেশ ওরা কেউই অমান্য করবে না। যাকে আদেশ করবেন, সে-ই ছুটে বেরিয়ে যাবে এই গুহা থেকে। বেরিয়ে গিয়ে শাট্‌ল-এর বিপরীত দিকে দৌড়তে থাকবে। মৃত্যু নিশ্চিত জেনেও ক্ষুধার্ত জন্তুটার দৃষ্টিকে সে তার দিকে আকর্ষণ করতে একটুও দ্বিধা করবে না।

কিন্তু কাকে সেকাজ করতে বলবেন মিলিন্দ? জেনেশুনে কাকে তিনি মৃত্যুর মুখে ঠেলে দেবেন? ইদি ওকাবুকে, যাকে তিনি আত্মহত্যার পথ থেকে একদিন ফিরিয়ে এনেছিলেন? পিটার জ্যাকসনকে? জেলখানা থেকে ছাড়িয়ে এনে যাকে তিনি মানুষের কল্যাণের কাজে লাগিয়েছেন? রোবের সুস্তেলকে? তাঁরই কথায় যে কিনা বিলাসের জীবন হাসিমুখে ছেড়ে এসেছে? নাকি মালাকে, রাস্তা থেকে কুড়িয়ে পাওয়া যে-মেয়েটিকে তিনি তার নিজের মেয়ের মতোই ভালবাসেন?

সিদ্ধান্ত নিতে এক মুহূর্তও দেরি হল না ক্যাপ্টেন মিলিন্দ বন্দ্যোপাধ্যায়ের। তাঁরই হাতে জীবনের দায়িত্ব তুলে দিয়ে যারা নিশ্চিন্ত, তাদের কাউকেই তিনি এই ভাবে মৃত্যুবরণ করতে বলতে পারবেন না। তার চেয়ে বরং ব্যাপারটাকে তিনি ভাগ্যের হাতে ছেড়ে দেবেন।

হাতে যখন কাজকর্ম থাকে না, মিলিন্দ তখন ‘পেশেন্স’ খেলেন। এ-খেলার সুবিধে এই যে, একা-একাই খেলা যায়, শুধু এক প্যাকেট তাস থাকলেই হল। পকেটে তাই সবসময়েই এক প্যাকেট তাস রাখেন মিলিন্দ। ট্রাউজার্সের পকেটে হাত ঢুকিয়ে সেই তাসের প্যাকেটটাকে তিনি বের করে আনলেন।

তাস শাফ্‌ল করতে করতে মিলিন্দ বললেন, “ব্যাপারটা তোমরা নিশ্চয় বুঝতে পেরেছ। আমাদেরই মধ্যে একজনকে এই গুহা থেকে ছুটে বেরিয়ে যেতে হবে, যাতে শাট্‌ল-এর বিপরীত দিকে জন্তুটা তাকে তাড়া করে যায়, আর সেই ফাঁকে বাকি চারজন যাতে শাট্‌ল-এ গিয়ে উঠতে পারে। কে সেই দায়িত্ব নেবে, সেটা আমি ভাগ্যের হাতে ছেড়ে দিচ্ছি, কেমন?”

সঙ্গীদের কেউই কোনও কথা বলল না। কারও দৃষ্টিতে লেশমাত্র ভয় নেই। সকলেই মিটিমিটি হাসছে। মিলিন্দ বললেন, “বাস, তা হলে ওই কথাই রইল। আমি ডিল করছি। সবচেয়ে কম দরের তাস যার ভাগ্যে উঠবে, তাকেই ছুটে বেরিয়ে যেতে হবে এই গুহা থেকে। সে নিজে হয়তো মারা পড়বে, কিন্তু তারই জন্যে যে বাদবাকিরা বেঁচে যাবে, এটাই হচ্ছে বড় কথা।”

পিটার জ্যাকসনই প্রথম তার তাস তুলল। রুহিতনের সাহেব। পিটার বলল, “মনে হচ্ছে, আমাকে মৃত্যুবরণ করতে হবে না।”

ইদি ওকাবু বলল, “আমি পেয়েছি হরতনের দশ। মনে হচ্ছে, আমিও এযাত্রা বেঁচে গেলুম।”

রোবের সুস্তেল বলল, “আমি পেয়েছি হরতনের বিবি। ক্যাপ্টেন, দেখা যাচ্ছে, আমার মৃত্যুও মুলতুবি রইল।”

মালাকানু বলল, “আমি পেয়েছি ইস্কাবনের পাঁচ। সঙ্গীদের বাঁচাবার দায়িত্ব দেখছি আমাকেই নিতে হবে।”

সবশেষে তাস তুললেন মিলিন্দ বন্দ্যোপাধ্যায়। তারপর, তাসখানাকে ভাল করে দেখে নিয়ে পকেটে রেখে গম্ভীর গলায় বললেন, “না মালা, সম্মানটা তোমার কপালে জুটল না। তোমাদের বাঁচাবার দায়িত্ব দেখছি আমাকেই নিতে হল। আমি পেয়েছি চিড়িতনের তিরি।”

কথাটা বলেই মিলিন্দ চটপট উঠে দাঁড়ালেন। বললেন, “রোদ্দুর পড়ে আসছে। আর দেরি করা ঠিক হবে না। তোমরা উঠে পড়ো। আমি পাহাড়ের দিকে ছুটব। জন্তুটা নিশ্চয় তাড়া করবে আমাকে। তোমরাও তৎক্ষণাৎ উলটো দিকে দৌড় লাগিয়ে শাট্‌ল-এ উঠে পড়বে। বিদায়।”

হিংস্র জন্তুটার পেটের তলা দিয়ে ছুটে বেরিয়ে গেলেন ক্যাপ্টেন মিলিন্দ বন্দ্যোপাধ্যায়। আর জটা তাকে তাড়া করতেই বাদবাকি চারজনও গুহা থেকে বেরিয়ে এসে উলটো পথে শাট্‌ল-এর দিকে ছুট লাগাল।

শাট্‌ল-এ উঠেই স্টিয়ারিং হুইল হাতে নিল মালাকানু। তারপর ছোট্ট মহাকাশযানটিকে মাটি থেকে ফুট-কুড়ি উপরে তুলে, কমিউনিকেশন চ্যানেলে মুখ রেখে তার তিন সঙ্গীকে বলল, “দলের নেতাকে ফেলে রেখে এক্ষুনি আমরা টাইটান মহাকাশযানে ফিরে যাব না। ক্যাপ্টেন যে ভাবে ওই জন্তুটার থাবা এড়িয়ে ছুটছে, তাতে হয়তো বেঁচে যেতেও পারে। যদি বেঁচে যায়, তা হলে যেমন করেই হোক, এই শাট্‌ল-এ ওকে তুলে নিতে হবে।”

ঠিক সেই মুহূর্তে মিলিন্দর পিঠের উপরে এসে পড়ল জন্তুটার থাবা। একটা ঝটকা মেরে নিজেকে ছাড়িয়ে নেবার চেষ্টা করলেন তিনি, কিন্তু পারলেন না। মিলিন্দ বুঝতে পারলেন, জন্তুটার নখ তার পিঠের চামড়ায় বসে যায়নি বটে, কিন্তু তার পোশাকটা তার বাঁকানো নখে আটকে গেছে। পরক্ষণেই জন্তুটার থাবা তাকে মাটি থেকে অন্তত দশ ফুট উপরে তুলে ফেলল।

পিটার বলল, “জন্তুটা ক্যাপ্টেনকে নিয়ে খাদের ধার দিয়ে ছুটছে।”

রোবের বলল, “ক্যাপ্টেন ওর থাবা থেকে যেন একটা ন্যাকড়ার পুতুলের মতো ঝুলছে।”

ইদি বলল, “মালাকানু, পাহাড়টাকে চক্কর মেরে আমাদের শাট্‌লটাকে ওই খাদের দিকে নিয়ে চলো।”

পিটার বলল, “এখন তো আমরা নিরস্ত্র নই। শাট্‌লটাকে ওই জন্তুর মুখোমুখি করে দিয়ে শূন্যে একেবারে স্থির করে ভাসিয়ে রাখো। আমি আমার লেসার-গান চালাব।”

মালাকানু বলল, “শাট্‌লটাকে আমি ওর মুখোমুখি নিয়ে ভাসিয়ে রাখছি। কিন্তু পিটার, তুমি কিংবা রোবের লেসার-গান চালিয়ো না। ইদির মাথা তোমাদের চেয়ে অনেক ঠান্ডা, টিপও তোমাদের চেয়ে অনেক ভাল। ওকেই লেসার-গান চালাতে দাও।”

শাট্‌ল ততক্ষণে পাহাড়টাকে চক্কর দিয়ে খাদের ধারে জন্তুটার মুখোমুখি এসে পড়েছে। স্পিড কমাবার হাতলটাকে একেবারে জিরোর দিকে ঠেলে দিয়ে মালা সেটাকে পুরোপুরি স্থির করে শূন্যে ভাসিয়ে রাখল। এক সেকেন্ড, দু’ সেকেন্ড, তিন সেকেন্ড। তার পরেই ইদি ওকাবু টিপে দিল তার লেসার-গানের বোতাম।

বিশাল সেই জন্তুর শরীর তৎক্ষণাৎ ভীষণভাবে কেঁপে উঠল একবার। তার পরেই সে আছড়ে পড়ে গেল বার্বেরিসের চাঁদের এবড়ো-খেবড়ো জমির উপরে। আর ক্যাপ্টেন মিলিন্দ বন্দ্যোপাধ্যায়ও ঠিক সেই মুহূর্তেই তার থাবার থেকে ছিটকে বেরিয়ে খাদের মধ্যে পড়ে গেলেন। পড়তে-পড়তেই দু হাত বাড়িয়ে একটা পাথরের চাঁইকে আঁকড়ে ধরেছিলেন তিনি, তা নইলে আর মালাকানুর ঝুলিয়ে-দেওয়া দড়িটা ধরে তিনি শাট্‌ল-এ উঠে আসতে পারতেন না।

শাট্‌ল তার খানিক বাদেই টাইটান মহাকাশযানে ফিরে আসে। ভীষণভাবে আহত হয়েছিলেন ক্যাপ্টেন মিলিন্দ বন্দ্যোপাধ্যায়। তাকে অচেতন অবস্থায় টাইটানের সিক-রুমে নিয়ে যাওয়া হয়। এ হল কয়েক দিন আগের কথা। ইতিমধ্যে তিনি সুস্থ হয়ে উঠেছেন। আজ তাকে সিক-রুম থেকে ছেড়ে দেওয়া হবে। তার আগে টাইটান মহাকাশযানের কম্যান্ডার নোহিচো মাশাতাসি তার সঙ্গে দরকারি দু’-একটা কথা বলতে চান।

মাশাতাসি বললেন, “মিলিন্দ, কথাটা আর কিছুই নয়। তোমার বয়েস হয়েছে, তাই ঠিক হয়েছিল যে, কাজ থেকে অবসর নিয়ে তুমি এ বারে পৃথিবীতে ফিরে যাবে। তুমি জানো, যে ধরনের বিপজ্জনক কাজ আমাদের অনুসন্ধানী দলগুলিকে করতে হয়, পঞ্চাশের পরে আর তার দায়িত্ব কাউকে দেওয়া চলে না। কিন্তু তোমার টিমে যে নেক্সট ইন কম্যান্ড, সেই পিটার জ্যাকসন টাইটানে ফিরে যে রিপোর্ট দিয়েছে, তাতে বুঝতে পারছি, বয়স যা-ই হোক, এক্ষুনি তোমাকে রিটায়ার করতে দেওয়া ঠিক হবে না। তোমার টিমও তোমাকে ছাড়তে আদৌ রাজি নয়। তাই আমাদের ইচ্ছে, আরও অন্তত কয়েকটা বছর তুমি কাজ চালিয়ে যাও।”

কম্যান্ডার মাশাতাসি বেরিয়ে গেলেন। ক্যাপ্টেন মিলিন্দ বন্দ্যোপাধ্যায়ও তার একটু পরেই বেরিয়ে এলেন সিক-রুম থেকে। লাঠিতে ভর দিয়ে হাঁটতে হাঁটতে পার হয়ে এলেন লম্বা করিডর। তারপর ৫০৩ নম্বর ঘরে এসে ঢুকলেন। টাইটান মহাকাশযানে এটাই তার নিজের ঘর।

ভেবেছিলেন, ঘরে কেউ থাকবে না। তাই মিলিন্দ একটু অবাক হয়ে গেলেন, যখন দেখলেন যে, ইদি, পিটার, রোবের আর মালা তার ঘরে বসে গুলতানি করছে। তাদের সামনে, টেবিলের ওপরে, এক প্যাকেট তাস ছড়ানো।

মিলিন্দকে দেখে তারা আনন্দে হইহই করে উঠল। মিলিন্দ কিন্তু একটুও হাসলেন না। গম্ভীর গলায় বললেন, “তাস খেলছ কেন? টাইটানে যে তাস খেলা নিষিদ্ধ, তা তোমরা জানো না?”

শুনে মুচকি হাসল সবাই। পিটার কী যেন বলতে যাচ্ছিল, মালা তাকে থামিয়ে দিয়ে বলল, “ক্যাপ্টেন, একান্নটা তাস দিয়ে কি খেলা যায়? প্যাকেটে মোট বাহান্নটা তাস থাকবার কথা, কিন্তু এই প্যাকেটে দেখছি একান্নটা রয়েছে। বাকি তাসটা তোমার পকেট থেকে তুমি বার করে দেবে?”

মিলিন্দ বললেন, “তার মানে?”

“মানে আর কিছুই নয়,” মালা বলল, “যে-তাসটা এখানে পাচ্ছিনা, সেটা হল ইস্কাবনের টেক্কা। সবচেয়ে বেশি দামের তাস। গুহার মধ্যে যখন তাস বাটা হয়, তখন এটাই তুমি পেয়েছিলে। কিন্তু এটাকে তুমি পকেটে ঢুকিয়ে রেখে অম্লান বদনে বলেছিলে, চিড়িতনের তিরি পেয়েছ। কেন বলেছিলে, তাও আমরা জানি। আমি পেয়েছিলুম ইস্কাবনের পাঁচ। তাই গুহা থেকে বেরিয়ে আমারই মৃত্যুবরণ করবার কথা। কিন্তু তুমি… শুধু আমাকে কেন, দলের কাউকেই তুমি মৃত্যুবরণ করতে দিতে চাওনি। আর তাই… মিথ্যে কথা বলে সবাইকে ধোঁকা দিয়ে তুমি নিজেই সেদিন মৃত্যুবরণ করবার জন্যে গুহা থেকে ছুটে বেরিয়ে গিয়েছিলো তাই না? দাও, ক্যাপ্টেন, পকেট থেকে এবার ইস্কাবনের টেক্কাটা বার করে দাও।”

মিলিন্দ চুপ করে রইলেন। অবসর নিয়ে পৃথিবীতে ফেরা হয়নি বলে এখন আর তার সত্যিই খুব দুঃখ হচ্ছিল না। কোথায় ফিরবেন তিনি? ছেলের কাছে? ইদি, পিটার, রোবের আর মালার দিকে তাকিয়ে তার মনে হচ্ছিল, এই এরাই তার ছেলেমেয়ে।*

* বিদেশি গল্পের ছায়া অবলম্বনে লেখা।

২৪ ডিসেম্বর ১৯৮৬

heading1 = তুরুপের তাস চুরি – প্রেমেন্দ্র মিত্র

তুরুপের তাস চুরি – প্রেমেন্দ্র মিত্র

ঝকঝকে খটখটে

চলে গেছে দিনগুলো

এখন তো স্যাঁতসেঁতে

তা না হলে সপসপে

দিন আর রাত।

তবু আছি প্রস্তুত

করব না খুঁতখুঁত

মেনে নেব যেমন বরাত।

কবিতাটায় চোখ বুলিয়েই কার লেখা নিশ্চয় বোঝা গেছে। হ্যাঁ, এ অদ্ভুত কবিতা সেই এক এবং অদ্বিতীয় গোয়েন্দা কবি পরাশর বর্মার।

আমার পত্রিকার জন্যে পাঠানো নানা জনের নানা লেখা ঘাঁটতে-ঘাঁটতে তার এই মার্কামারা অপরূপ কাব্যসৃষ্টিটি পেয়ে লেখা বাছাই ছেড়ে তাকে একটা চিঠি লিখছিলাম।

লিখছিলাম: ‘তোমার কবিতাটা পেয়েছি, কিন্তু আমার সামান্য হালকা পত্রিকায় তোমার এই গনগনে কবিতা ছাপলে কাগজ ঝলসে যাবে কি না তাই ভাবছি। শেষ পর্যন্ত কবিতাটা হয়তো না ছেপে উঠতে পারব না, কিন্তু সেই সূত্রে তোমার সম্বন্ধে যা মনে হচ্ছে, তা না লিখে পারছি না। বিলেতের রানির বাইরে কোথাও যাবার সময় রাস্তায় যদি তার যাওয়ার ঘটা কখনও লক্ষ করে থাকে, তা হলে অন্য সব সমারোহের উপকরণের সঙ্গে তার বিরাট কালো লিমুজিনের সামনে ড্রাইভারের ঠিক পাশে বিশেষ একজনকে নিশ্চয় দেখেছ। লম্বা-চওড়া সুঠাম চেহারা, পোশাক একেবারে পুরোপুরি কেতাদুরস্ত, মাথায় বাউলার হ্যাটটি পর্যন্ত একেবারে যেন মেপে তৈরি করে বসানো। ব্রিটিশ মহারানি সরকারি ভাবে কোথাও গেলে তো বটেই, নিজের শখ বা আনন্দের জন্যে যে-কোথাও এই বিশেষ মানুষটিকে একেবারে নিঁখুত পোশাকআশাকে তার কাছাকাছি এমন জায়গায় দেখা যাবে, যেখানে রাজপরিবার বা ওই রকম সম্ভ্রান্তদের ছাড়া আর কাউকে দেখা যায় না। বিলেতের কয়েকটি অ্যাসকট-এর মতো ঘোড়দৌড়ের বড়-বড় প্রতিযোগিতা যথার্থ রাজকীয় উৎসবের ব্যাপার, গ্র্যান্ড অপেরা যাকে বলে, সেরকম ধ্রুপদী নাট্যসংগীতানুষ্ঠানের আয়োজনও তাই। রানি মহোদয়ার উপস্থিতিতে সে-সব অনুষ্ঠান তার যথাযোগ্য মর্যাদা পায়। সে-সব অনুষ্ঠানেও রানি মহোদয়ার যথাসম্ভব কাছাকাছি নিখুঁত কেতাদুরস্ত পোশাক পরা এমন একজনকে দেখা যায়, যে রাজপরিবার বা কাছাকাছি সম্ভ্রান্ত কোনও খ্যাতিমান কেউ তো নয়ই, এমনকী সাধারণ পুলিশ গোয়েন্দাও নয়।

‘তা হলে কী তিনি? কে তিনি? তিনি একজন বিশেষ ভাবে অনেক কিছুর তালিম নেওয়া গুণী মানুষ, যার হাতের পিস্তলের টিপই শুধু অব্যর্থ নয়, যিনি তার পোশাকের গুপ্ত জেব থেকে নিমেষে সে পিস্তল বার করে যথার্থ সন্দেহভাজনকে অব্যর্থ ভাবে চিনে লক্ষ্য করে নিজের অস্ত্রে তাকে অকর্মণ্য করে দিতে পারেন।

তার খানদানি পোশাক এমন নিখুঁত যে, তার মধ্যে অদৃশ্য ভাবে গুপ্ত পিস্তল রাখার ব্যবস্থা করতে বিলেতের সবচেয়ে বড় ‘ওয়েস্ট এন্ড’-এর শাহানশা দরজিদেরও উপরি-বকশিস দিতে হয়।

‘বিলেতের সবচেয়ে বড় খানদানি মহলের খবর যাতে থাকে, সেই বিখ্যাত ‘বেলফাস্ট নিউজ লেটার্স’ পত্রিকার ক’টা পুরনো কপিতে এই গোয়েন্দাকুলীনদের কথা পড়তে পড়তে তোমার কথা মনে হচ্ছিল। তোমার পিস্তলবন্দুকের অব্যর্থ লক্ষ্যের তুলনায় যা, অনেক বেশি না হোক, সমান দামি, মুখ দেখে মানুষের মনের ভেতরটা রীতিমতো পড়ে ফেলায় তোমার সেই অসাধারণ ক্ষমতার দিক দিয়ে তুমিও লাখের মধ্যে এক। সুতরাং এই জাতের একটা কাজ পাওয়ার যোগ্যতমদের মধ্যে তুমি নিঃসন্দেহে একজন। আর একাজ পেলে তোমার কী সুবিধেটা হত বলো দেখি। আর-কিছু না হোক, দিনে একটা কবিতা লিখতে তো পারতেই। আর তা লিখলে নতুন ছন্দ-মিল, ভাব-ভাষার কবিতা নিয়ে পরীক্ষা-নিরীক্ষা তো করতে পারতে আশ…’

ব্যস, ওই পর্যন্ত লেখার পরেই কর্কশ স্বরে টেলিফোন বেজে উঠল। যন্ত্রটা কানে তুলে অবাক। আর কেউ নয়, স্বয়ং পরাশর বর্মাই ফোন করছে।

কিন্তু এ কী ধরনের ফোন করা?

তার গলাটা শুনে রীতিমতো খুশি হয়ে বলতে শুরু করেছিলাম, “আশ্চর্য ব্যাপার! শোনো, এ যেন টেলিপ্যাথিক রিমোট..”

কড়া গলায় বাধা দিয়ে, “থাক থাক! যা বলতে যাচ্ছিলাম, তাতে,” ওদিক থেকে পরাশর তার নিজের কথা হুকুমের মতো করে বলে গেল, “মন দিয়ে কথাগুলো শোনো, তোমার কাছে এখনই একজনকে পাঠাচ্ছি। দেহের মাপটাপ প্রায় তোমারই সমান। তুমি তো আধা মির্জাপুরি খোট্টা, তোমার খোট্টাই কোর্তা-টোর্তা ওর গায়ে একেবারে বেমানান হবে না। ধুতি-জুতো ওর নিজেরই থাকবে। শুধু তোমার লংকোটটা আর-একটা টুপি দেবে রাজা। রাজেন্দ্রলাল-মার্কা। তুমি নিজে যেমন খুশি পোশাক আনতে পারো।”

“কিন্তু”, বলে একবার বাধা দেওয়ার চেষ্টায় কোনও লাভ হল না। আমার বাধাটা আর-এক ধমকে বাতিল করে পরাশর বলে গেল, “এখন সাতটা বেজেছে। যাকে পাঠাচ্ছি মিনিট পনেরোর মধ্যে সে তোমার ওখানে পৌঁছে যাবে। তুমি ইতিমধ্যে তৈরি হয়ে নাও। একটা সুটকেসে টুথব্রাশ, টুথপেস্টের সঙ্গে সেফটি রেজর আর ক’টা নেহাত দরকারি জামাকাপড়ের সঙ্গে খোট্টাই লংকোট এবং টুপি নিয়ে তোমার কোয়ার্টার্সের দরজায় তালাটালা দিয়ে নীচে এসে অপেক্ষা কোরো। আমি যাকে পাঠাচ্ছি, সে একটা সাদা অ্যামবাসাডরে যাচ্ছে। গাড়ির নম্বর তোমাকে দিচ্ছি না। দেবার দরকার নেই। নম্বর যাই হোক, গাড়িতে যে যাচ্ছে তাকে দেখলেই তোমার চেনবার কথা।

“তবে, একটা বিশেষ কারণে যদি না-চিনতে পারো, তাতেও ভাবনার কিছু নেই। গাড়ির বনেটের মাথায় একটা লাল-সবুজ ফ্ল্যাগ দেখলেই নিশ্চিন্ত হয়ে তুমি তাতে উঠতে পারো। তোমার সুটকেস নিয়ে পিছনের সিটে যার পাশে বসবে, তার সঙ্গে কথা বলার চেষ্টা করে লাভ নেই। কারণ ক্ষমতাই নেই তার কথা বলার।

“গাড়িতে ওঠার পর ড্রাইভারকেও তোমায় কিছু বলতে হবে না। সেও কোনও কথা না বলে সোজা হাওড়া স্টেশনে তোমাদের পৌঁছে দেবে। স্টেশনে যাবার পথে গাড়ির ভেতর তুমি তোমার সঙ্গে আনা খোট্টাই কোট আর টুপি তোমার সঙ্গীকে পরতে দিয়ে তার ছাড়া-পাঞ্জাবিটা তোমার সুটকেসে ভরে নেবে।

“হাওড়া স্টেশনে পৌছবার পর ন’ নম্বর প্ল্যাটফর্মের গেটে গেলেই আমার দেখা পাবে। তোমরা কেউ কারও সঙ্গে কথা বলবে না। শুধু নীরবে আমার পিছু পিছু গেলেই আমি তোমাদের ঠিক ট্রেনের ঠিক কামরায়, তোমার নাম-লেখানো বার্থে পৌছে দেব।

“সেখানে তোমার ঠিক নামই থাকবে। আর তোমার সঙ্গীর নাম থাকবে ‘মোহনলাল’ বলে।

“গাড়িটা হল দেরাদুন এক্সপ্রেস আর কামরাটা হল একটা থ্রি-টিয়ার সেকেন্ড ক্লাস স্লিপার।

“সেখানে তোমাদের সঙ্গে আমার নামটাও পাবে, তবে সেটা পরাশর না হয়ে অন্য কিছুও হতে পারে। নাম যাই হোক, আমি কোনও ছদ্মবেশ না নিয়ে এই চেহারাতেই থাকব। সুতরাং সেদিক দিয়ে ভাবনার কিছু নেই।

“এ-সব ব্যাপারের মূল রহস্য যে কী, এখন কিছু বলছি না। আশা করছি হাওড়া স্টেশনে গাড়ি ছাড়বার আগেই তা তোমাকে জানাতে পারব।”

ঠিকই তা পেরেছিল পরাশর। হাওড়া স্টেশনে সাদা অ্যামবাসাডর গাড়িতে যথাব্যবস্থা পৌঁছবার পর ন’ নম্বর প্ল্যাটফর্মের গেটেই পরাশরের দেখা পেয়েছিলাম। কেউ কারও সঙ্গে কথা না বললেও তার চিঠিতে জানানো নির্দেশমতো নীরবে আমার সঙ্গীর সঙ্গে তাকে প্ল্যাটফর্মের ভেতর অনুসরণ করে গিয়েছিলাম।

আমার খোট্টাই কোট আর মাথার টুপি-পরা সঙ্গীটি কিছুটা দূর থেকে আমাদের সঙ্গেই যাচ্ছিল। আমার বাসা থেকে সাদা অ্যামবাসাডর গাড়িতে আসার পর, গাড়ির ভেতরের অন্ধকারে তো নয়ই, তারপর স্টেশনে নেমে প্ল্যাটফর্মের আলোয় এসে পড়বার পরেও তাকে বিন্দুমাত্র চেনা বলে আমার কিন্তু মনে হয়নি।

না হওয়ার প্রধান কারণ বোধহয় তার মুখের ডান ধারের গাল আর চিবুকের ওপরকার ফোলা সাদা ব্যান্ডেজটা। ডান গালের ওপরে বা চোয়ালের নীচে কোনও দাঁতের গোড়ায় বেশ বেয়াড়া ঘা-টা হবার দরুন এ ব্যান্ডেজ হয়েছে সন্দেহ নেই। কিন্তু তার চেহারার আদলই গেছে ঢাকা পড়ে।

স্টেশনের প্ল্যাটফর্মে তখন আমাদের এক্সপ্রেস গাড়ি যাকে বলে ‘ইন’ করে দাঁড়িয়ে। প্যাসেঞ্জারের ভিড়ের মধ্যে একদলের সঙ্গী হলেও যেন আলাদা-আলাদা ভাবে এগিয়ে আমাদের বরাদ্দ করা থ্রি-টিয়ার কামরা খুঁজে বার করছি। পরাশর আমাদের আগেই সেখানে গিয়ে আরও অনেক যাত্রীর সঙ্গে দরজায় টাঙানো রিজার্ভ করা বার্থের তালিকা দেখছে। ওই ভিড়ের ভেতরেই তাকে চার্টের বার্থ নম্বর জানবার ব্যস্ততার ছলে কায়দা করে আমার সঙ্গীর ঝোলা খোট্টাই জামার পকেটে একটা কাগজের মোড়ক ফেলে দেওয়ার ইঙ্গিত পেলাম।

পরাশর চার্ট দেখবার পর কামরার ভেতরে ঢুকে নিজেদের বার্থ খুঁজে বার করার সময় বুঝলাম সেগুলো বেশ বুঝেসুঝেই নেওয়া হয়েছে।

মুখে ব্যান্ডেজ বাঁধা খোট্টাই কোট পরা আমার সঙ্গীর বার্থ যে-থাকের একেবারে ওপরে, তার একেবারে নীচের বার্থটি আমার। অর্থাৎ আমি নীচে থেকে যতক্ষণ ইচ্ছে তার বার্থের উপর নজর রাখতে পারব। শুধু তাকেই নয়, আমার নীচের বার্থ থেকে আমাদের বিপরীত বার্থের দিকেও আমি চোখ রেখে মুখে কিছু না বলেও ইশারা চালাচালি করতে পারি। বিপরীত দিকের সবচেয়ে উপরের তাকের এবার্থটি পরাশরের।

কামরায় ঢুকে নিজেদের বার্থ চিনে নেবার পর পরাশরের ইঙ্গিতে তার পিছু পিছু আমার সুটকেসটি নিয়েই আমি প্ল্যাটফর্মে আবার নেমে পড়লাম। বর্তমানে মোহনলাল নামের আমার সঙ্গী গাড়ির কামরাতেই থেকে গেল। তার ভাবভঙ্গি দেখে মনে হল, নিজের বার্থটি খুঁজে পেয়ে সে যত তাড়াতাড়ি পারে এখন থেকেই শোবার ব্যবস্থা করছে।

ট্রেন থেকে প্ল্যাটফর্মে নেমে কিছু দূরের একটা বুক স্টলে পরাশরকে দাঁড়িয়ে থাকতে দেখে সেই দিকেই যাচ্ছিলাম। কিন্তু সে দূর থেকে ইশারা করায় তার কাছে না গিয়ে সোজা প্ল্যাটফর্মে ঢোকবার গেটের দিকেই এগিয়ে গেলাম।

পরাশরের এ-ইঙ্গিতের মানেটা খানিক বাদেই পিছন থেকে হনহন করে এসে তার আমাকে পেরিয়ে ঢোকবার গেটের দিকে যাওয়াতেই বোঝা গেল।

এ প্ল্যাটফর্মে কোথাও নয়, তার বাইরে স্টেশনের অন্য কোথাও নির্জনে পরাশর আমাকে যা বলার বলতে চায়।

প্ল্যাটফর্মের বাইরে নির্জন বলতে নিরামিষ রেস্তোরাঁতে সে সুযোগ মিলল। ট্রেন ছাড়তে তখনও বেশ দেরি আছে। রেস্তোরাঁর এক নির্জন কোণে বসে শুধুমাত্র চা-টোস্টের অর্ডার দিয়ে পরাশর সমস্ত ব্যাপারটাই আমায় সবিস্তারে জানাল। বলতে আরম্ভ করার সময়েই সে প্রথম আমায় যা জিজ্ঞেস করেছিল, তাতে আমি সত্যি অবাক হয়েছি।

“সমস্ত ব্যাপারটার মূল রহস্য কী নিয়ে, পরাশর জিজ্ঞেস করেছিল প্রথমেই, তা কি তুমি সত্যি কিছুই বুঝতে পারোনি?”

অবাক ও একটু ক্ষুণ্ণ হয়ে জবাব দিয়েছিলাম, “না, সত্যিই পারিনি। পারবার কি কোনও ‘ক্লু’ যাকে বলে হদিশ…আছে?”

“আছে বলেই তো মনে করি, পরাশর একটু হেসে বলেছিল, “গাড়িটা তোমায় আনতে গেল, সেটা ভাল করে লক্ষ করলেই বুঝতে পারতে না কি?”

“সেটা…মানে গাড়িটা ভাল করে লক্ষ করলে?” একটু হতভম্ব হয়ে কয়েক সেকেন্ড চুপ করে থাকার পর প্রায় নিজের গাল চাপড়ে বলে উঠেছি, “গাড়িটা…মানে গাড়ির বনেটের ফ্ল্যাগটার কথা বলছ? আরে ছি, ছি, সত্যি ওটার মধ্যেই যে সব মানে বোঝানো আছে সেইটেই আমি খেয়াল করিনি। লাল-সবুজ! তা হলে লাল-সবুজই সবকিছুর মূলে?”

“হ্যাঁ, তা-ই,” বলে পরাশর এ বার সমস্ত ব্যাপারটার যে বিবরণ শুনিয়েছে, সংক্ষেপে তাই জানাচ্ছি।

লাল-সবুজ বলতে গত পাঁচ বছর ধরে যাদের কীর্তিকলাপ নিয়ে সমস্ত দেশের লোক মশগুল, সেই খেলুড়ে-ক্লাবের ইউনিফর্ম বা জার্সির রং বোঝায়, তা বোধহয় আর বলতে হবে না।

এই লাল-সবুজ ছোপ-মারা দলের ভাগ্য নিয়ে মাতামাতির ভাল দিক যেমন আছে, তেমনি খারাপও। এক জাতের জুয়াড়ি-চক্র লাল-সবুজ দলের প্রত্যেকটি খেলা নিয়ে তো বটেই, সারা দেশের বড়-বড় সব ক’টি লিগ ও শিল্ডের মতো প্রতিযোগিতার সম্পূর্ণ ফলাফল নিয়েও জুয়ার বাজির ব্যবস্থা করে, আকাশ-ছোঁয়া লাভের লোভ দেখানো পুরস্কার ঘোষণা করে।

এ-সব জুয়াই অবশ্য গোপন, বে-আইনি ব্যাপার। কিন্তু অসাধু ধনকুবের আর তাদের সাঙ্গোপাঙ্গদের শয়তানি কৌশলে এ-পাপের ব্যবসা ডালপালা মেলে ক্রমশ বেড়েই চলেছে। এ-জুয়ার কারবারে সবচেয়ে হালে নাম হয়েছে লাল-সবুজের খেলার ফলাফল নিয়ে। লাল-সবুজ দল এবছরের টানা ক’টি প্রতিযোগিতায় এ-পর্যন্ত যত গোল করেছে, তা আগেকার রেকর্ডের সমান। আর একটি মাত্র গোল করলেই তারা সব রেকর্ড ছাড়িয়ে যাবে। গোল তাদের মাত্র একটা দরকার, অথচ খেলা বাকি আছে এখনও দুটো। সুতরাং তাদের রেকর্ড-ভাঙা গোল করা সম্বন্ধে কারও কোথাও কোনও সন্দেহ নেই। এ-রেকর্ড ভাঙা সম্বন্ধে নিশ্চিত হওয়ার প্রধান কারণ হল, লাল-সবুজ ফ্ল্যাগ লাগানো সাদা অ্যামবাসাডরে চোয়ালে ব্যান্ডেজ বাঁধা মোহনলাল নামে যে ছোকরাটিকে খানিক আগে রেলের থ্রি-টিয়ার কামরায় ওপরের বাঙ্কে রেখে এসেছি, সে-ই।

মোহনলাল অবশ্য তার আসল নাম নয়। তার নাম আর কীর্তির কথা এখনকার ছেলে-বুড়ো কাউকে বলারও দরকার নিশ্চয়ই নেই। দু’পায়ে বল নিয়ে অসাধারণ কেরামতি করবার ক্ষমতার গুণে সে গত দু’বছরেই ভারতে তো বটেই, তার বাইরেও, নানা দেশে বিখ্যাত হয়ে উঠেছে। তাকে ইতিমধ্যে ‘ইন্দ-মারাদোনা’ অর্থাৎ ‘ভারতের মারাদোনা’ বলা হয়। এই মারাদোনা এ-পর্যন্ত প্রতি খেলায় গড়পড়তা নির্ঘাত দুটি করে গোল দিয়ে এসেছে। এবছরের বাজি ধরা খেলায় লাল-সবুজের মোক্ষম জয়ের জন্যে একটি মাত্র গোল আর দরকার। অথচ খেলা বাকি এখনও দুটি। এই দুটি খেলায় ইন্দ মারাদোনা আর-একটা গোলও দিতে পারবে না?

জুয়া খেলে লাভের লোভে যারা নিত্য নিজেদের সর্বনাশ করছে, সেরকম সাধারণ জুয়াড়িরা মোটা লাভ করবার নিশ্চিত আশায় একদিকে যেমন নাচছে, জুয়ার জগতের ঘুঘু মালিকরা তেমনি নিজেদের সর্বনাশ ঠেকাতে মরিয়া হয়ে এক শেষ উপায়ের কথা ভেবেছে। লাল-সবুজের শেষ দুটি খেলায় ইন্দ-মারাদোনা খেলতে নামার সুযোগ পেলে, নেহাত তাকে খুন না করে ফেললে, একটা অন্তত গোল ঠিক দেবেই। জুয়ার জগতের শাহানশাহকে তা হলে কাঁড়িকাঁড়ি টাকা লোকসান দিতে হবে। খুন-জখমের অনেক ঝামেলা, তা ছাড়া সে সর্বনাশ ঠেকাবার একমাত্র যা উপায়, তারই ব্যবস্থা তাই করছে জুয়া-রাজ্যের শাহানশাহ। ইন্দ মারাদোনাকে চুরি করবার ব্যবস্থা করেছে। শেষ খেলার দুটো দিন ইন্দ-মারাদোনাকে কোথাও লুকিয়ে রাখতে পারলে খুন-টুন আর জখম-টখমের প্যাঁচে লাল-সবুজের গোল করা একেবারে বন্ধ রাখা অসম্ভব নয়। তা ছাড়া জুয়ার বাজিটা আছে ইন্দ-মারাদোনার গোল করার ওপর। সে-ই যদি মাঠে না নামে, তা হলে রেকর্ড ভাঙবার গোল অন্য কেউ দিলে তো গ্রাহ্য হবে না।

পরাশর বলল, “এইসব প্যাঁচ কষে লাল-সবুজ দলের মাথার মানিককে চুরি করবার যে মতলব জুয়াড়ি দল করছে, আগে থাকতেই নিজেরা ইন্দ মারাদোনাকে নিয়ে পালিয়ে গিয়ে আমরা তা ভেস্তে দিচ্ছি। আমাদের সব ব্যবস্থা পাকা হয়ে আছে। সারা রাত ওপরের বাঙ্কের সওয়ারির ওপর নজর রেখো। রিজার্ভ করা কামরা। ও কামরায় দু’রাত কাটিয়ে সেই হরিদ্বারে গিয়ে নামবার পর আর কোনও ভাবনা নেই। এই রাস্তাটুকু শুধু আমাদের ইন্দ মারা… থুড়ি এখানকার মোহনলালের ওপর আগাগোড়া নজর রেখো।”

পরাশরের কাছে সমস্ত বৃত্তান্ত জানবার পর আবার ট্রেনে নিজেদের কামরায় গিয়ে উঠেছি। আমাদের মোহনলাল তখন মাথার টুপির সঙ্গে গায়ের কোট-টাই ভাঁজ করে বালিশের মতো মাথায় দিয়ে তার বাঙ্কে শুয়ে ঘুমিয়ে পড়েছে। এই রিজার্ভ করা কামরায় গোনাগুনতি যাত্রীর মধ্যে তার ওপর নজর রাখাটা সত্যিই এমন কিছু শক্ত হয়নি। শুধু যাওয়ার পথে বিহারের ভেতর দিয়ে যাওয়ার যন্ত্রণাটা অসহ্য হয়ে উঠেছে প্রথম রাত্রে। রেলের আইনকানুন, আর যেখানে খাটুক, বিহারে খাটে না। এক্সপ্রেস ট্রেন বড়-বড় স্টেশনে ছাড়া থামে না। কিন্তু যেখানে থামে সেখানে প্যাসেঞ্জার গাড়ির অধম। পিলপিল করে বেপরোয়া যাত্রীরা রিজার্ভ করা কামরার ভেতরে ঢুকে প্রথমে আমাদের বার্থের ওপরেই অম্লানবদনে ঠেলেঠুলে জায়গা করে নিয়ে তারপর মেঝে পর্যন্ত দখল করে বসে যায়। ট্রেনের কোনও অফিসারকে বলার উপায় নেই, কারণ তারা তখন কামরায় তো নয়ই, এ-ট্রেনের কোথাও আছেন কি না সন্দেহ। এই সব জ্বালার মধ্যে আমাদের মোহনলালকে তার ওপরের বার্থ থেকে নামার উপক্রম করতে দেখে বেশ একটু অস্বস্তি বোধ করলাম। তবে অন্য দিকের ওপরের বাঙ্কে পরাশরকে শুয়ে-শুয়েই এ-দিকে চোখ রাখতে দেখে সে-অস্বস্তিটা কাটল।

আমাদের মোহনলাল বেচারাকে বেশ কষ্ট করেই ওপরের বার্থ থেকে নেমে কামরার মেঝে ও তার পাশের প্যাসেজময় বসে-থাকা যাত্রীদের ভেতর দিয়ে কোনও রকমে পথ করে এক প্রান্তের বাথরুমের দিকে যেতে দেখলাম। ট্রেনটা ঠিক কোন স্টেশনে থেমেছে বুঝতে পারিনি, তবে শেষ রাত্রে এ-দিকটায় বেশ ঠান্ডাই পড়েছে। আমাদের মোহনলাল নামবার সময় গায়ের খোট্টাই কোটটা পরে নেমে ভালই করেছে বুঝলাম।

কিন্তু বেচারার অত কষ্ট করে বাথরুম যাওয়া নিষ্ফল হওয়া খুব খারাপ লাগল। নীচের বার্থে প্যাসেজের দিকে মাথা করেই শুয়ে ছিলাম। সেখান থেকে বাথরুমে যাবার বাঁকটা পর্যন্ত বেশ স্পষ্টই দেখা যায়। বেশ খানিক বাদে যেরকম করুণ, কাতর ভাবে সেদিক থেকে ভিড়ের ভেতর দিয়ে পথ করে আসতে আসতে আমার দিকে চেয়ে হতাশার ভঙ্গি করল, তাতে বুঝলাম, ঢুকতে পেরে থাকুক বা না থাকুক, বাথরুমের অভিজ্ঞতাটা তার খুব প্রীতিকর হয়নি।

আমাদের মোহনলাল এলে তার বার্থে উঠে শোবার পর যতখানি সম্ভব সারারাত জেগেই কাটিয়েছি।

অন্তত একটা জলজ্যান্ত মানুষ চুরির ঘটনা আমার অজান্তে ঘটে যেতে পারে, এমন বেহুঁশ কখনও হইনি।

কিন্তু ভোর হওয়ার পর সেই ঘটনার কথা জানতে পারলাম। মোগলসরাই স্টেশনে তখন গাড়ি থেমেছে। সিট ছেড়ে উঠে জানলা দিয়ে চা-অলাকে ডাকব কি না ভাবছি, এমন সময় ওপর থেকে দুটো ঝুলন্ত পা নামতে দেখে আমাদের মোহনলাল নামছে বলে বুঝলাম।

কিন্তু পরমুহূর্তে ঝুলন্ত পায়ের পরে গোটা মানুষটা ওপর থেকে নীচে নামার পর একেবারে তাজ্জব হয়ে গেলাম।

মোহনলাল? কোথায় গেল মোহনলাল? এখন ওপর থেকে যে নামল, সে কে?

সন্দেহে বিস্ময়ে কেমন যেন দিশেহারা হয়ে অন্য দিকের ওপরের বাঙ্কে পরাশরের দিকে চাইলাম। সেও তার নিজের বাঙ্কে উঠে কেমন যেন গুম হয়ে লোকটির দিকে চেয়ে আছে।

কে এই লোকটি? কোথা থেকে এল? আমাদের মোহনলাল তা হলে কোথায়?

সেই কথাই জিজ্ঞেস করতে যাচ্ছিলাম, তবে তার আগেই আমার সন্দিগ্ধ দৃষ্টির একাগ্রতাটা লক্ষ করে সে নিজে থেকেই বললে, ‘ক্যা হুয়া বাবুজি! কিছু কোথাও গড়বড় হল কি?”

‘না, না,” আমি কী বলব ঠিক করতে না পেরে একটু অপ্রস্তুত ভাবে বললাম, “আপনি…মানে আপনি কখন এ- কামরায় এলেন, আর মানে ওই বাঙ্কটায় জায়গা পেলেন কী করে?”

ভদ্রলোক আমার কথায় একটু কৌতুক বোধ করে বললেন, “কেমোন করিয়ে আবার। যেমোন করে খালি বার্থ লিতে হয়, তেমনি করে। পিছলি স্টিশনে গাড়িতে উঠলাম, এ কামরা দিয়ে যেতে যেতে এবার্থ খালি দেখলাম, আর উঠে পড়লাম।”

“মানে… মানে..” একটু উত্তেজিত ভাবেই এবার জিজ্ঞেস করলাম, “ও বার্থ আপনি খালি দেখলেন? ওখানে কেউ ছিল না?”

“ঝুটমুট গরম হচ্ছেন কেন বাবু!” লোকটি এ বার একটু অপ্রসন্ন সুরে বলল, “খালি না হলে আমি উখানে উঠি কী করে? আর উখানে কার থাকার কথা আপনি বলছেন? কে ছিল উখানে?”

বেশ গরম গলাতেই হয়তো এ-প্রশ্নের উত্তর দিতাম, কিন্তু পরাশর তখন ওপর থেকে নীচে নেমেছে। তার অত্যন্ত গম্ভীর মুখে কেমন যেন একটা গুম মেরে যাওয়া ভাব। সে-ই যেন পাথর হয়ে মুখ-চোখের সামান্য একটু ইশারায় আমায় থামবার কথা জানিয়ে তারপর ট্রেন থেকে নামায় তৎপর হয়ে ওঠায় আমি বাধ্য হয়ে চুপ করে গেলাম।

নেমেছিলাম মোগলসরাই স্টেশনে। স্টেশনে নেমে এক ফিরতি গাড়িতে কলকাতায় আসার আগে পরাশর লাল-সবুজের ক্লাব-অফিসে একটা দুকথায় টেলিগ্রাম করে দিল। ‘ট্রাম্প কার্ড স্টোলেন’। অর্থাৎ তুরুপের তাস চুরি গেছে।

এর পর খবরের কাগজে ইন্দ-মারাদোনার হঠাৎ নিরুদ্দেশ হওয়া নিয়ে বেশ কিছু হইচই অবশ্য হয়েছিল। কিন্তু রহস্যের কোনও হদিশ কোথাও মেলেনি।

লাল-সবুজ দলের দিক থেকে চেষ্টার কোনও ত্রুটি অবশ্য ছিল না। আমাদের ব্যর্থ অভিযান থেকে ফেরার দুদিন পরে পরাশরের বাসায় গিয়ে জেনেছিলাম, সে কী একটা বিশেষ তল্লাশিতে আগের দিনই কলকাতা ছেড়ে গেছে।

কলকাতা ছেড়ে গেছে কোথায়, জিজ্ঞেস করে যা শুনলাম তাতে একেবারে অবাক। সে গেছে নাকি ডিব্রুগড়ে।

গেছে ডিব্রুগড়ে! আমাদের মোহর হারাল পশ্চিমের উঠোনে, আর আমরা তা খুঁজতে যাচ্ছি উত্তরের চিলেকোঠার ছাদে!

খোঁজা নয়, হয়তো নিজের কাজে হার মানবার দুঃখ ভুলবার জন্যে এ একরকম আত্ম-নির্বাসন বলেই মনে হয়েছিল আমার।

এর পর পরাশরের আর কোনও খবর পাইনি। চেষ্টাও করিনি নেবার।

তারপর সেই ঐতিহাসিক দিন এল।

লাল-সবুজের প্রথম বড় প্রতিযোগিতার খেলা চেপে রাখার চেষ্টা সত্ত্বেও ইন্দ-মারাদোনার নিখোঁজ হওয়ার খবরটা তখন খেলার জগতে কোথাও কারও জানতে বাকি নেই।

সল্টলেকের স্টেডিয়াম প্রায় খালিই থাকবে মনে হচ্ছে। খেলাই যাদের প্রধান আকর্ষণ, ইন্দ মারাদোনার খেলবার আশা নেই জেনে তারা মাঠের ধারেকাছে ঘেঁষেনি।

লাল-সবুজ গোলের রেকর্ড ভেঙে দেবে বলে অনেক আশায় অনেকে নিজেদের সাধ্যের অতিরিক্ত বাজি ধরেছিল। কোনও আশাই আর নেই জেনে, তাদের অনেকেই মাঠের ধারেকাছে ঘেঁষেনি। যারা এসেছে, তারাও যেন শোকসভায় এসেছে, এমন তাদের মুখের চেহারা।

নির্ধারিত খেলা তবু যথাসময়ে আরম্ভ হবার ব্যবস্থা হল। বড় খেলার গোড়ায় যা-যা হয়, সবই হল ঠিকঠিক। রেফারি-লাইন্সম্যানরা এলেন। নামল বিপক্ষ দল। এবার লাল-সবুজের পালা। তারা একে-একে নামছে। যেন মাঠের মাঝখান পর্যন্ত পৌঁছতে পারবে না, এমনি তাদের ভেঙেপড়া অবস্থা আর চেহারা। এক, দুই, তিন করে নয়… দশ…।

তারপর ও কী, আকাশ-ফাটা উল্লাসের ধ্বনি সমস্ত মাঠময়।

কেন এই উল্লাসধ্বনি! কেন আর, সবশেষে যে নামছে সে আর কেউ নয়, স্বয়ং এক ও অদ্বিতীয় সেই ইন্দ-মারাদোনা। তাকে মাঠ পর্যন্ত পৌঁছে দিয়ে গেল, আর কেউ নয়, পরাশর।

হ্যাঁ, পরাশর সেবার তার সত্যিকার বাহাদুরি দেখিয়েছিল ইন্দ-মারাদোনাকে চোরেদের হাত থেকে বাঁচিয়ে।

কেমন করে বাঁচিয়েছিল? বাঁচিয়েছিল নিজেই তাকে চুরি করার ব্যবস্থা করে।

বড় বাটপাড়কে হারাবার জন্যেই তাকে নিজের জিনিস চুরি করে রাখতে হয়েছে আগে থেকে।

চুরি করল কখন? কী করে?

চুরি করেছে বিহারের বড় স্টেশনে গাড়ি থামার পরে মোহনলাল-সাজা আসল ইন্দ-মারাদোনার বাথরুম যাবার ছলে খালি চোখের আড়াল হয়ে ট্রেন থেকে নেমে যাবার কৌশলে। সে নেমে আবার ব্যবস্থামতো কলকাতায় ফিরে গেছে, আর তার জায়গায় খোট্টাই কোট, টুপি আর মুখের ব্যান্ডেজ সমেত ইন্দ-মারাদোনার মাপেরই আগে থাকতে তৈরি করা আর-একজন ভেতরে ঢুকে খালি বার্থটায় যখন উঠে শুয়েছে, তখন কেউ কিছু সন্দেহই করতে পারেনি।

এর পর ট্রেন চলবার সময়েই জাল মোহনলাল তার মুখের ব্যান্ডেজ আর মাথার টুপি ইত্যাদি খুলে অন্য মানুষ হয়ে গেছে, আর মোগলসরাই স্টেশনে তাকে দেখে যেন দুঃখে-লজ্জায় পাথর হবার ভান করে পরাশর স্টেশনে নেমে ক্লাব-অফিসে মিথ্যে টেলিগ্রাম পাঠিয়ে আবার কলকাতায় ফিরে এসেছে।

তার নির্দেশমতো এর আগেই মোগলসরাই স্টেশন থেকে আসল ইন্দ-মারাদোনা কলকাতা আর তারপর ডিব্রুগড়ে আত্মগোপন করে থেকেছে। পরাশর নিজেও তারপর যেন হার মানার দুঃখে সেখানে গিয়ে ওকে পাহারা দিয়ে ঠিক দিনে ঠিক সময়ে খেলার মাঠে এনে হাজির করেছে।

হ্যাঁ, তারপর খেলার কী হয়েছে?

হয়েছে যা, তা সোনার হরফে লিখে রাখার মতো।

ইন্দ-মারাদোনা, তাকে চুরি যারা করতে চেয়েছিল, তাদের শিক্ষা দিতে, একটা-দুটো নয়, পরপর তিনটে গোল দিয়ে হ্যাটট্রিক করে সব রেকর্ড ভেঙে গুঁড়ো করে দিয়েছে। আর জুয়ার রাজ্যের শাহানশাহেরা রীতিমতো একটা ঘাড় মটকানো রদ্দা খেয়ে কিছু দিনের জন্যে অন্তত যে-যার গর্তে গিয়ে লুকিয়েছে।

১২ নভেম্বর ১৯৮৬

heading1 = নিখোঁজ নিরুদ্দেশ হতে গেলে – আশাপূর্ণা দেবী

নিখোঁজ নিরুদ্দেশ হতে গেলে – আশাপূর্ণা দেবী

স্টেশনের ধারে গোকুলের দোকান থেকে কেরোসিন দিচ্ছে শুনে তোতনের ঠাকুমা আহ্লাদে হাঁসফাস করে তাড়াতাড়ি একটা হাফ-ক্যানেস্ত্রা বার করে এনে হাঁক পাড়লেন, “বাঁটুল, ছুটে যা! এক্ষুনি সব তেল ফুরিয়ে যাবে। যা যা, কুইক!”

এই একটি ইংরেজি শব্দ শিখে নিয়েছেন তোতনের ঠাকুমা কাজের লোকজনদের কাজে পাঠাবার সময় প্রয়োগ করতে। বাঁটুলের জন্যে সর্বদাই এটি বলতে হয়।

কে না জানে বাঁটুল যেখানেই যায় বাঘের মাসি হয়ে যায়। কেরোসিন আনতে যাবার পথে একটা ফলন্ত পেয়ারাগাছ চোখে পড়লেই তো হয়ে গেল। কিন্তু বাঁটুল ছাড়া আর যাবেই বা কে? কার এত সময় আছে? কেরোসিনের লাইন মানেই তো কম করে আধ মাইল লম্বা। বাসন-মাজুনি বাঁটুলের মা’র আট বছরের ছেলে বাঁটুলই একমাত্র ‘বেকার ব্যক্তি’।

তবে এখন বাঁটুল বেকার অবস্থায় ছিল না, রীতিমতো কর্মরতই ছিল। তাই ঠাকুমার তাগাদায় বিরক্ত হয়ে বলল, “কুইক বললেই কুইক? মুড়িগুলান শেষ হতে দ্যাও অগ্রে।”

“ওরে সর্বনাশ!”

তোতনের ঠাকুমা ছিটফিটিয়ে উঠলেন, “তোর ওই এক বস্তা মুড়ি শেষ হতে যে গোকুলের দোকানে ঝাঁপ পড়ে যাবে। যা বাবা, লক্ষ্মী ছেলে, ছুটে যা। এসে খাস। এখন বরং এই নাড়ু দুটো খেতে খেতে চলে যা।”

(এটি অবশ্যই ঘুষ!)

দু’-দুটো নারকেল নাড়ু, একসঙ্গে কবে জোটে? বাটুল তাড়াতাড়ি হাতের মুড়ির ঠোঙাটা জানলার গরাদের খাঁজে খুঁজে রেখে কুইক হাত পেতে বলল, “কই, দ্যাও।”

আর পাওয়ামাত্রই মুখের মধ্যে পুরে ফেলে খালি টিনটা উঠিয়ে নিয়ে ছুট মারল।

কিন্তু বেচারি বাঁটুল!

গোকুলের দোকানের সামনের লাইনের বহর দেখে হাঁ। ওদের পিছুতে তো দাঁড়াতে হবে। ছুট মেরে সামনের দিকে ঢুকে পড়তে গেলে যে কেউ রক্ষে রাখবে না, পিটিয়ে তক্তা বানিয়ে দেবে তা জানে বাঁটুল।

আহা, মুড়ির ঠোঙাটা সঙ্গে নিয়ে এলেই হত।

কী আর করা! ক্ষণে-ক্ষণে গা চুলকোনো, মাথা চুলকোনো আর মাটিতে পা ঠুকে মশা তাড়ানো ছাড়া আর কিছু করার নেই।

ঘণ্টা দুই ওইভাবে হত্যে দিয়ে থেকে বাঁটুল দেখল, তার সামনে এখনও দু’কুড়ি লোক, কিন্তু তেল খতম।

শুধু বাতাসে তেলের সৌরভ বইছে।

বাঁটুলের অবশ্য তাতে কিছু আসে যায় না। তেল পায়নি দেখে ঠাকুমা কীরকম চেল্লাবে তাই ভাবতে ভাবতে হৃষ্টচিত্তে খালি টিনটা পেটে চেপে ধরে দু’হাতে পিটোতে পিটোতে গলা ছেড়ে গান ধরল—

তা ধিন তা ধিন ধিন!

রামছাগলে ছাইকেল চালায়—

হাতি পাড়ে ডিম!

আহা তা ধিনা ধিন ধিন!

গানটা বাঁটুলের বিশেষ প্রিয়। কারণ তোতনদা তাকে এটি শিখিয়েছে সুর সহযোগে। আরও লাইন আছে, অত মুখস্থ নেই। তাই ওই দু’লাইনকেই চালাতে চালাতে পা চালিয়ে আসছিল। হঠাৎ সামনের দিকে তাকিয়েই তিন ইঞ্চি জিভ বার করে গলা আর দুই পা থামিয়ে দাঁড়িয়ে পড়ল।

সামনে স্বয়ং গানের গুরু তোতনদা! সাইকেল চেপে আসছে।

সেও সাইকেলের হ্যান্ডেল ঘোরাতে ঘোরাতে ব্যালান্স ঠিক রেখে হুংকার দিল, “কী বলছিস রে ফলের ঝুড়ি?”

হ্যাঁ, তোতন বাঁটুলের ওই নামকরণ করে রেখেছে, ফলের ঝুড়ি। কারণ তোতনের মতে পেটটা নাকি ইয়া একখানা তরমুজের মতো, মুখটা একটা ডাবের মতো, নাকটা জামরুলের মতো, চোখ দুটো কালো জামের মতো, গলাটা ঘটিপেয়ারার মতো, আঙুলগুলো পাকা কলার মতো, আর হাত-পা চারখানা শুকনো আখের মতো।

ফলের ঝুড়িকে নিয়ে তোতন সর্বদাই মজা করে আর খ্যাপায়। তবু বাঁটুল ‘দাদাবাবু’ বলতে অজ্ঞান। তোতনও তাকে সুচক্ষে দ্যাখে, কিন্তু সাইকেল চালিয়ে আসতে আসতে যদি কানে টিন পেটানোর তালের সঙ্গে খোলা গলার গান বেজে ওঠে—”রামছাগলে ছাইকেল চালায় তা হলে? নিজেই খেপে উঠবে না? হলেও বা এই উচ্চাঙ্গ সংগীতের লাইনটি তারই অবদান!

বাঁটুল শুকনো গলায় বলল, “কিছু তো বলি নাই। শুধু তোমার শেকানো গানটা গাইছি।”

“থাক, আর গান গাইতে হবে না, থাম। টিন নিয়ে কোথায় যাচ্ছিস?”

“যাই নাই। ফিরচি। ইয়ে গেছলাম গোকুলদার দোকানে তেল ধরতে। দেল না। ফুইরে গেল।”

“তা যাবেই তো। অকর্মার ধাড়ি।”

বাঁটুল একগাল হেসে বলল, “তা যা কয়েছ। তো তুমি এমন রোদ্দুর মাথায় কোতায় চলেচ?”

তোতন গম্ভীরভাবে বলল, “যাচ্ছি নিরুদ্দেশ হতে।”

“আঁ।”

বাঁটুলের পেটের ওপর থেকে ক্যানেস্ত্রাটা গড়িয়ে পড়ে গেল। বাঁটুল সেদিকে ভ্রুক্ষেপ না করে ছুটে এগিয়ে এসে সাইকেলের হ্যান্ডেল চেপে ধরল, “হেই দাদাবাবু! নিরুদ্দিশ হতে যাবে ক্যানো? আঁ?”

‘ক্যানো আবার! জানিস না?”

তোতন আরও গম্ভীরভাবে বলে, “আমার পরীক্ষার রেজাল্ট শুনিসনি?”

বাঁটুল কষ্টে ঢোক গিলে বলে, “শুনিচি, থাট ডিবিশান।”

“আর বাড়িতে বকুনিগুলো শুনিসনি?”

বাঁটুল ভয়ে-ভয়ে ঘাড় কাত করে।

অর্থাৎ তাও শুনেছে।

“তবে? এত অপমান সহ্য করে থাকতে পারে মানুষ? নিরুদ্দেশ যদি না হতে পারি, রেললাইনে গলা দেব, ব্যস!”

“অ্যাঁ।”

বাঁটুল হঠাৎ চেঁচিয়ে ওঠে, “ওগো দাদাবাবু গো! অমন কাজ কোরোনি গো। মা তাইলে কেঁদে কেঁদে মরে যাবে। আর ঠাক্‌মা চিল্লিয়ে-চিল্লিয়ে পাড়া মাতায় করবে।”

“করুক। যার যা খুশি! আমি এই চললাম! আর ফিরছি না! যা, বাড়ি যা! কাউকে বলবি না আমার সঙ্গে দেখা হয়েছে। খবরদার।”

হঠাৎ ঝটকা মেরে সরিয়ে দিল বাঁটুলের হাত দুটো।

বোঁ করে কেটে বেরিয়ে গেল।

বাঁটুলও অবশ্য ছুটতে শুরু করল পিছু পিছু, “ও দাদাবাবু! হেই দাদাবাবু, তোমার পায়ে ধরি দাদাবাবু। নিহাত নিরুদ্দিশ হবে তো হও, রেললাইনে গলা দিওনি।”

কিন্তু সাইকেলের সঙ্গে কতক্ষণ ছুটতে পারবে? তাও আবার কাঁদতে কাঁদতে!

অনেকটা দূর থেকে দেখতে পেল দাদাবাবু সাইকেল থেকে নেমে সেটাকে ইস্টিশনের চায়ের দোকানের গায়ে ঠেকিয়ে দাঁড় করিয়ে রেখে চা-ওলাকে কী একটা বলে ছুটে গিয়ে প্রায় ছেড়ে দেওয়া চলন্ততুল্য গাড়িটাতে চেপে বসল।

বাঁটুলের চোখের সামনে দিয়ে রেলগাড়িটা বেরিয়ে গেল ধোঁয়া ছাড়তে ছাড়তে।

বাঁটুল সেই ধোঁয়ায় দু’চোখে ধোঁয়া দেখে ধপ করে মাটিতে বসে পড়ল। বসেই রইল বহুক্ষণ!

আর বহুক্ষণ পরে হঠাৎ মাথায় হাত দিয়ে চাপড়ে তির-বেগে ছুটল বাড়ির দিকে। মনে পড়ল বাড়িতে খবরটা দেওয়ার ছিল। দাদাবাবু বলেছে বাড়িতে না বলতে। কিন্তু তাই কখনও পারা যায়?

তোতনের ঠাকুমা বাঁটুলকে পাঠিয়ে পর্যন্ত ঘরবার করছিলেন কতক্ষণে আসে। এলেই খালি জনতা-স্টোভটায় তেল ভরে ফেলে ভাঁড়ার ঘরে বসে আলাদা করে মোচার চপগুলো ভেজে নিয়ে ছুটির দিনে ছেলেদের খাওয়াবেন। তো হায় কপাল! বেলা গড়িয়ে দুপুর। আর কখন খাবে তারা মোচার চপ?

এই সময় বাঁটুলের শূন্য হাতে আবির্ভাব।

“তেল কই?”

বাঁটুল সবেগে মাথা নাড়ে, “পাই নাই, ফুইরে গেল।”

“পাও নাই, ফুইরে গেল? ফাঁকিবাজের রাজা। দুষ্টবুদ্ধির শিরোমণি! রাস্তায় খেলা করে দেরি করেছিলি বুঝি?”

অপমানে বাটুলের মুখ লাল হয়ে ওঠে, “খেলা করিচি, শুদিয়ে এসোনা গোকুলদাকে! কত বড় লাইন।”

“ও, আমি যাব তোর গোকুলদাকে শুদোতে? তো তেল তো পাস নাই! টিনটা কোথায়?”

“টিন!”

বাঁটুল আবার চোখে ধোঁয়া দেখে। তাই তো। টিনটা কখন কোন ফাঁকে উপে গেল।

ভাবতে ভাবতে মনে পড়ল। টিন বাজিয়ে গান গাইতে গাইতে আসছিল। রাস্তার মোড়ে বড় বকুলতলার কাছে তোতনদাকে দেখে—।

তারপর… তারপর…!

বাঁটুল তাচ্ছিল্যের গলায় বলল, “তোমার টিন হুই বড় বকুলতলায় গড়াগড়ি খাচ্ছে।”

“বটে। কেন শুনি? হঠাৎ তোকে ভূতে পেল বুঝি?”

বাঁটুল সবেগে বলল, “ভূতে আমারে ধরবে ক্যানো? ধরবে তোমার আদরের লাতিকে। নইলে তুচ্ছ কারণে এমন সুকের জেবন ছেড়ে নিরুদ্দিশ হতে যায়? রেললাইনে গলাকাটা করতে চায়? পাশ তো করেচ। ফেল তো আর হও নাই। না হয় থাই ডিবিশান। তার জন্যে…’

তোতনের ঠাকুমা রেগে আগুন হয়ে হাঁক পাড়েন, ‘বাঁটুলের মা। দ্যাখো তো এসে তোমার ছেলে কেরোসিন আনতে গিয়ে টিন হারিয়ে কুড়ি ঘণ্টা পরে ফিরে এসে পাগল সেজে কী বকছে আবোল-তাবোল। এইটুকু ছেলে। এমন শয়তান গো! বকুনির ভয়ে পাগল সাজছে!”

অপমানের ওপর অপমান!

বাঁটুল চেঁচিয়ে ওঠে, “পাগল সাজতেচি? দাদাবাবু চেরজন্মের মতো চলে গেল, তাই দেখে আমারে বলে মাতাটা পাগল হয়ে যাচ্ছে! আর তুমি কিনা…”

ঠাকুমার ডাকাডাকিতে বাঁটুলের মা’র সাড়া পাওয়া গেল না। গেছে বোধহয় কোথাও। তবে বাড়ির আর সকলে ছুটে এল। ছুটির দিন তো। সবাই বাড়িতে।

এলেন তোতনের ব্যাচিলর জ্যাঠামশাই, এখনও বিয়ে না হওয়া ছোটকা, বাপের বাড়ি বেড়াতে আসা বিয়ে-হওয়া বড়পিসি আর এখনও স্কুল-পড়ুয়া আইবুড়ো ছোটপিসি।

আর সব আগে তো তোতনের মা।

অনুপস্থিত শুধু তোতনের বাবা। অফিসের কাজে কোথায় যেন ট্যুরে গেছেন।

তো প্রত্যেকের প্রথম কাজ হল অবশ্য বাঁটুলকে একপালা জেরা করা আর ধমক দেওয়া। ছোটকার হাতের দুটো গাঁট্টাও জুটল।

“এই তোর দাদাবাবুকে ভালবাসা? নিরুদ্দেশ হয়ে চলে যাচ্ছে শুনেও ছুটে গিয়ে আটকাতে পারলি না?”

“কেমন করে আটকাব শুনি? ছাইকেলের সঙ্গে ছুটতে পারে মানুষ?”

“মানুষ না পারুক, তুমি ঠিকই পারো জদু। ছাগলছানা ধরতে সাধ হলে মোটরগাড়িকে পাল্লা দিয়ে ছুটতে পারো।”

“ঠিক আছে। আমি দাদাবাবুরে ভালবাসিনে! হল?”

“ওঃ। আবার চোটপাট। (এই সময় গাঁট্টা।)। যাচ্ছিস কোথায়? দাঁড়িয়ে থাক। ভেবেছিস জেরা শেষ হয়ে গেছে?”

বাঁটুল ভাঙা গলায় চেঁচিয়ে ওঠে, “জেরা কীসের? আমি চোর?”

“আহাহা! চোর কেন হবে তুমি? মহাপুরুষ! বলি দাদাবাবুকে রেলে চেপে চলে যেতে দেখেও ছুটে এসে খবর না দিয়ে অনেকক্ষণ বসে কাটালি কেন?”

“জানিনে। মাতা গুইলে গেল।”

“ওঃ। মাতা গুইলে গেল! তো ঠাকুমা কেরোসিনের জন্য যে টাকা দিয়েছিল সে-টাকা কোথায় গেল?”

“কোতায় আবার যাবে? টাকার কি পা আছে, না ছাইকেল আছে যে পাইলে যাবে? যেখেনে থাকার সেখেনেই আছে।”

হাফ-প্যান্টের পকেটে হাত ঢুকিয়ে দুটো দশ টাকার নোট বার করে সামনে ফেলে দেয় বাঁটুল।

যাক! তবু ভাল৷ বড় পিসির তো সন্দেহ হচ্ছিল, রাস্তায় খেলতে খেলতে টাকাটা কোথায় হারিয়ে ফেলে খুদে শয়তানটা একটা আষাঢ়ে গল্প ফেঁদে তাক লাগাতে বসেছে।

যাক একটা সন্দেহ ভাঙল। টাকাটা হারায়নি। তবে খেলে বেড়িয়ে দেরি করে তেলের টিনটা কোথায় হারিয়ে ফেলে, তেল না নিয়ে ফিরেছে বলেই এই গল্প।

“দ্যাখো, তোতন খানিক পরে ঠিকই ফিরবে। কোথায় বসে আড্ডা দিচ্ছে। নিরুদ্দেশ অমনি হলেই হল! আর হতে যাবার সময় সেকথা বলে যাবার আর লোক পেল না বাঁটুল ছাড়া? আসলে ছেলেটা মহা ওস্তাদ।”

বাঁটুলের বয়সটা যে মাত্র আট সেকথা কারও বিশেষ মনে থাকে না।

তা থাকবেই বা কী করে?

বাঁটুলের আহারটি যে চার আষ্টে বত্রিশের তুল্য। আর কথাবার্তা? সে তো আট দশে আশির তুল্য।

কিন্তু বাঁটুলের গল্পটা যে স্রেফ গল্প সেটা প্রমাণ হল কই? খানিকক্ষণ পরে এসে পড়ল কই আড্ডাবাজ ছেলে তোতন!

ক্রমেই বেলা বাড়ে। তার সঙ্গে ভয় বাড়ে। বেলা গড়িয়ে বিকেলে পৌঁছয়, হৃদয় বিকল হয়ে যায়।

খাওয়া-দাওয়া তো মাথায় উঠেছে। রান্নাঘরে যেমনকার তেমন সব রান্নাবান্না পড়ে আছে। নেহাত ঘরের দরজায় শেকল তোলা বলে বেড়াল মাছ-দুধ খেয়ে যায়নি।

‘ছেলেটা ফিরলে একসঙ্গে খাওয়া হবে, ভাবতে ভাবতে যদি দেখা যায় ছেলেটা ফিরলই না, কে আবার ভাত বেড়ে খেতে বসবে?

বিকেল হয়ে যেতে তোতনের ছোটকা আর ছোট পিসি পাড়ায় খোঁজ করতে বার হলেন তার বন্ধুদের বাড়ি বাড়ি। সন্ধের পর ফিরলেন তারা। এসে সংবাদ পরিবেশন করলেন, কেউ কিছু জানে না। তা ছাড়া নেইও সবাই। স্বদেশ গেছে তার মায়ের সঙ্গে মাসির ছেলের জন্মদিনে কলকাতায়, পল্লব গেছে রিষড়ের পিসির মেয়ের পরীক্ষা পাসের খাওয়া খেতে সপরিবারে। বাড়ি বন্ধ। পাশের বাড়ি বলে গেছে। কিশলয়রাও সবাই মিলে কলকাতায় গেছে ছুটির দিনে আমোদ করতে। আর রঞ্জন? সবথেকে যে প্রাণের বন্ধু? সে নাকি পরশু থেকে কলকাতাতেই আছে মামার বাড়ি।

কেউ কোনও হদিশ দিতে পারল না।

তার মানে বাঁটুলের কথাই সত্যি।

আর সেটা বোঝামাত্রই ভেঙে পড়ার পালা।

তবে জ্যাঠামশাইয়ের ভাঙনটাই ধরা পড়ল প্রথম। তিনি উদ্দাম গলায় বলে উঠলেন, “তা হবে না নিরুদ্দেশ? পরীক্ষার রেজাল্ট খারাপ হয়েছে বলে ছেলেটাকে এত হেনস্থা। এখনকার ছেলে। এত অপমান সইবে কেন? এদিকে বিশ্বসুদ্ধু সবাই জানছে। এবার খাতা দেখা হয়েছে ভুতুড়ে পদ্ধতিতে। অথচ…”

শুনে ভেঙে-পড়া ঠাকুমাও তেড়ে উঠে বললেন, “তা হেনস্থা তো কাকা-জ্যাঠা তোরা দু’জনাই বেশি করলি। বংশের মুখ ডোবালি, বাড়ির মুখে চুনকালি দিলি। এ বাড়িতে কেউ কখনও থার্ড ডিভিশন হয়নি। এর পর কুলিগিরি করে খেতে হবে। কোনও কলেজের চৌকাঠেও ঢুকতে দেবে না।বলিসনি এসব? তুলোধোনা করে ছেড়েছিস ছেলেটাকে। বরং মা-বাপই কিছু বলেনি, চুপচাপ ছিল।”

ঠাকুমার ন্যায্য কথা!

জ্যাঠামশাই মাতৃবাক্যে আরও উত্তেজিত হয়ে বলেন, “তো সেটাই তো বেশি হেনস্থা। চুপচাপের চাপই তো পাথরের চাপ। ভাবটা যেন তোমার মতন অখদ্যে ছেলেকে বকতেও রুচি নেই। যেন তোমার ভবিষ্যৎ নিয়ে মাথা ঘামানোরও দরকার নেই। হুঁঃ। এতে আর মনে দাগা পাবে না? …বেশ, ঠিক আছে, আমারই দোষ। তো বসে বসে গজালি করলে তো চলবে না? কাজ এগোতে হবে তো? ছোটকু, এই ছোটকু।”

বড়পিসি ওদিক থেকে এসে বললেন, “ছোটকু তো আবার বেরোল!”

“আবার বেরোল? কোথায় বেরোল? কেন বেরোল? কে তাকে বেরোতে হুকুম দিল? ওঃ। সবাই কর্তা। এখন এই যে টিভিতে রেডিয়োতে খবর পাঠাব, কে নিয়ে যাবে?”

বড়পিসি অবাক হয়ে বললেন, “টিভি, রেডিয়ো? সে তো তা হলে কলকাতায় যেতে হবে।”

“তা হবেই তো! কলকাতায় না গেলে কিছু হবে? এই শ্রীরামপুরে ঘরে বসে বসে কপাল চাপড়ানো ছাড়া আর কিছুই হবে না। ঠিক আছে, আমিই লিখে দিচ্ছি। দরকার হয় নিজেই চলে যাব কলকাতায়।”

ফট করে উঠে গিয়ে একখানা খাতা আর একটা ডটপেন নিয়ে হাঁক দিলেন, “বউমা, বউমা, তোতনের পোশাকি নামটা কী যেন?”

বউমা মানে তোতনের মা। জ্যাঠামশাইয়ের ভাদ্রবউ। তবু ভাসুরের প্রশ্নে হাঁ হয়ে বললেন, “নাম? তোতনের? আপনি জানেন না?”

জ্যাঠামশাই বীর-বিক্রমে বললেন, “জানব না কেন? নিজের ভাইপো। নাম জানব না? তবে গোলেমালে যদি ভুলভাল হয়ে যায়? এই যে বড় বড় গাইয়েরা সভায় এসে গান গায়। গান কি তাদের মুখস্থ থাকে না? তবু হারমোনিয়ামের ওপর গানের বই-খাতা বিছিয়ে রাখে। কেন রাখে, নির্ভুল হবার জন্যে। বুঝলে? সেই জন্যেই…।”

তোতনের মা আস্তে বললেন, “ভাল নাম তথাগত।”

“তথাগত! কারেক্ট। তথাগত, তথাগত কী, ও, তথাগত রায়। রায়বাড়ির ছেলে যখন। হয়ে গেল এক নম্বর। নম্বর দুই গায়ের রং। গায়ের রং কী? অ্যাঁ”

তোতনের মা আরও অবাক হয়ে বললেন, “জানেন না?”

‘কী আশ্চর্য! দিনরাত দেখছি, জানি না? তবু তুমি হচ্ছ মা। তোমার কাছে ভেরিফাই করে নিচ্ছি।”

তোতনের মা আস্তে আস্তে বললেন, “ফর্সা।”

ঠাকুমা বলে উঠলেন, “বউমা, যা জানতে চাইছে কুইক উত্তর দাও। দেখছ তো, রাত বেড়ে যাচ্ছে!”

“ঠিক! তা হলে গায়ের রং ফর্সা। আচ্ছা লম্বায় ক’ফুট ক’ ইঞ্চি?”

তোতনের মা’র কাতর গলা, “তা কী জানি। আমি কি মেপে রেখেছি।”

“অ্যাঁ। মেপে রাখোনি? বলো কী বউমা। রাজ্যসুদ্ধু লোক তাদের যত ছেলে মেয়ে মায় বাড়ির সবাইকে মেপে রাখে আর তোমার একটামাত্র ছেলেকে মেপে রাখোনি। এখন উপায়?”

ঠাকুমা বললেন, “হাঁ রে ভুলু, সবাই ছেলেপুলেকে মেপে রাখে?”

“রাখে না? নিত্যদিন টিভিতে ডজনখানেক নিরুদ্দেশের ডেসক্রিপশান মানে ইয়ে বিবরণ শোনো ? আঃ, কী লিখি তিন নম্বরে?”

ঠাকুমা তাড়াতাড়ি বলেন, “আমার মাথা ছাড়িয়ে পেরায় চার-ছয় আঙুল। তাই লিখে দে।”

“তোমার মাথা ছাড়িয়ে বললেই তো চলবে না। তোমার মাপটা কী সেটা দেখতে হবে তো।”

উঠে গেলেন। কোথা থেকে একটা গজকাঠি নিয়ে এসে মা’কে দাঁড় করিয়ে মেপে নিয়ে বললেন, “বুঝেছি।”

লিখলেন, পাঁচ ফুট চার ইঞ্চি।

“যাক, অনেকটা এগিয়ে গেল। এখন চটপট বলো তো বউমা শরীরে কোনও বিশেষ চিহ্ন আছে?”

ঠাকুমাই কুইক’ উত্তরটা দিয়ে দিলেন, “ওমা। নেই আবার। খুঁটের চাপড়ার মতন একখানা জড়ুলই তো রয়েছে শরীরে।”

“অ্যাঁ। তাই না কি? খুব ভাল, খুব ভাল।”

জ্যাঠামশাই আহ্লাদে উল্লসিত হলেন।

“তো কই, কোথায় জড়ুল? আমি তো…”

“এখন আর দেখবি কী করে? শৈশবে দেখেছিস। যখন কিছু না পরে উদোম হয়ে বেড়াত, তখন দেখেছিস?”

“অ্যাঁ। তার মানে? ওঃ। বুঝেছি। তো বউমা, ছেলেটির কি তোমার সবই বিদঘুটে! যাতে অন্যের অসুবিধে ঘটে সেটাই হবি। শনাক্ত করতে শরীরের কোনও বিশেষ চিহ্নটা কাজে লাগে। সেটা সবাইয়েরই জানা। তো চিহ্নটা গালে-মুখে কি হাতে-পায়ে কোনও সভ্যভব্য জায়গায় রাখা যেত না? শিক্ষা-দীক্ষার দরকার বউমা! ছেলের শিক্ষা-দীক্ষার দরকার। তো চুলোয় যাক চিহ্ন। এখন বলো নিখোঁজ হওয়ার সময় পরনে কী ছিল?”

“নিখোঁজ হওয়ার সময়? পরনে?”

তোতনের মা এখন চোখে আরও অন্ধকার দেখেন।

সে বেচারি কী করে জানবে পরনে কী ছিল? একশোটা জামা-প্যান্ট। কখন কোনটা পরছে কোনটা ছাড়ছে, কোনটা পরে বেরোচ্ছে, কে তার হিসেব রাখছে? কোথাও যাবার সময় কি বলে যায়? আর বলে গেলেই কি মনে থাকে, ছেলের পরনে চেক শার্ট ছিল না ডোরাকাটা? গোলাপি না নীল, সবুজ না হলদে, মাখনরং না ছাইরঙা?

তখন তো একমাত্র প্রশ্ন থাকে, কোথায় যাচ্ছিস? কখন ফিরবি?

তাই নিয়েই যাত্রাকালে তর্কাতর্কি বকাবকি!

জ্যাঠামশাই গম্ভীর ভাবে বলেন, “বুঝলাম, এটুকুও জানো না। এ ছেলে যদি নিরুদ্দেশ না হয় তো কে হবে? এত নেগলেকটেড চাইল্ড। আশ্চর্য! বউমা, দেখছ তো দিনের পর দিন? নিখোঁজ নিরুদ্দিষ্টদের কীভাবে নিখুঁত বিবরণ দেয়? নিখোঁজ হবার সময় পরনে কী ছিল তা-ই যখন বলতে পারা যাচ্ছে না, তখন আর খোঁজ পাওয়ার আশা বৃথা।”

উপোসে আর দুর্ভাবনায় ঝিমিয়ে পড়ছিলেন ঠাকুমা। আবার তেড়ে উঠলেন, “আজ সবাই তো বাড়ি ছিলি। দেখে রাখতে পারিসনি। যত দোষ নন্দ ঘোষ।”

“আচ্ছা বাবা আচ্ছা। যত দোষ আমার। তুমিও তেমনি মা আমার। যাকগে একখানা ছবি হবে?”

“ছবি!”।

“হা হা, ছবি। তোতনের একখানা ছবি। মানে ফোটো। …কী? একখানা ছবিও নেই ছেলেটার?”।

জ্যাঠামশাই হঠাৎ কোঁচার খুঁট তুলে নাক মুছতে থাকেন। তারপর ধরা গলায় বলেন, “এর পরও বলতে হবে ছেলেটা নিরুদ্দেশ হয়ে গিয়ে অন্যায় করেছে? এরকম অবহেলিত, অপমানিত, অ-অ-অভাগার বাড়ির থেকে বাইরেটাই শ্রেয় মনে হওয়াটাই স্বাভাবিক। তা হলে ছবি হবে না? নেই?”

তোতনের মা কষ্টে বললেন, “ছিল তো। বন্ধুদের সঙ্গে স্টুডিয়োয় গিয়ে তুলিয়েছিল তো শখ করে। কোথায় রেখেছে কে জানে। আমার কাছে বাড়ির সকলের গ্রুপ ফোটো আছে।”

“গ্রুপফোটো! গ্রুপফোটো নিয়ে আমি কী করব? টেলিভিশন অফিসে গিয়ে বলব এই সবাই আমরা সপরিবারে নিখোঁজ হয়ে গেছি? হোপলেস। আর এই আমার মেজভাইটির কথা বলছি, জ্ঞানের বালাইমাত্র নেই। ট্যুরে যাবার আর সময় পেল না? ট্যুর পালিয়ে যাচ্ছিল? এই মোক্ষম সময় একমাত্র ছেলেটা নিখোঁজ হয়ে গেল, উনি বাপ, ট্যুরে গিয়ে বসে থাকলেন। এদিকে বাড়িতে ছেলের একখানা ছবি পর্যন্ত নেই। ছেলের পরনে কী ছিল তা কেউ জানে না।”

ঘনঘন কোচার খুঁট তোলেন জ্যাঠামশাই, আর নাক মোছেন।

তারপর গলা ছেড়ে বলেন, “আর তোতনকেও বলি, নিরুদ্দেশ হবার জন্যে যখন বেরিয়েছিস, টেবিলে একখানা ফোটো তো ফেলে যেতে হয়। জানে তো ওটাই জরুরি। বাড়ির সবাই যখন কেয়ারলেস!”

তোতনের বড়পিসি হাই তুলে বলেন, “তা সত্যি দাদা। আমার দেওর তো বলে, টিভিতে ছবি ওঠাবার জন্যেই এইসব ছেলেপুলে হঠাৎ নিখোঁজ হয়। দু’দিন গা ঢাকা দিয়ে থাকে। ছবিটা উঠলেই ফিরে আসে। নইলে রোজ এই মুঠো মুঠো ছেলে হারিয়ে গিয়ে যায় কোথায়? থাকে কোথায়? খায় কী? পরে কী? ফিরে না এলে শুধু হারানো ছেলেপুলেতেই তো রাজ্য ভরে যেত! তারা একযোগে তাদের জন্য একটা ‘নিখোঁজ ল্যান্ড’-এর দাবি তুলত।”

ভুলু ব্যঙ্গের হাসি হেসে বলেন, “হুঁ। তোর সবজান্তা মহাজ্ঞানী দেওর আর কী কী জ্ঞান দিয়েছে তোকে?”

“আমায় আবার কী জ্ঞান দেবে? তবে বলে যে, অনেক ছেলেমেয়ে নাকি সিনেমায় একটু চান্স পাওয়ার আশায় বম্বে চলে যায়। তারপর ফেরার পয়সা থাকে না, চান্সও পায় না। শেষমেশ রাস্তা ঝাড়ু দেয়, জুতো সাফ করে। ইয়ে…।”

“থাম বুড়ি। থামা তোর…। ওঃ। মাথা ধরিয়ে দিল। টিভিতে ছবি উঠবে বলে বাড়ি থেকে পালিয়ে হারিয়ে যাবে। ছবি ওঠার আর কোনও উপায় নেই? মাধ্যমিকে ফার্স্ট হওয়া যায় না? রাষ্ট্রপতির পদক পাওয়া যায় না?”

আরও কিছু বলতেন ভুলু, এই সময় ছোটভাই পুলু এসে বসে পড়ে বললেন, “থানায় থানায় খবর দিয়ে এলাম। কলকাতায় লালবাজারে ফোনও করে জানিয়ে এসেছি। তবে ভরসার কথা, আজ সারাদিনে তিনশো মাইলের মধ্যে কেউ কোথাও রেললাইনে গলা দেয়নি।”

জ্যাঠামশাই একটু নিশ্চিন্ত হয়ে বললেন, “দেয়নি তা জানতাম। ছেলেটা তো হৃদয়হীন নয়। প্রাণে দয়া-মায়া আছে। কিন্তু ফোনে-ফোনে কর্তব্য সারলেই তো হল না। এখন তো একবার কলকাতায় যেতে হবে।”

“কলকাতায়? এই রাত দশটায়?”

“দশটা রাত এমন কিছু না পুলু। নাইট শোয় সিনেমা দেখতে যাও না তোমরা? বলছি ডেসক্রিপশান অবশ্য কিছুই পাইনি। একখানা ছবিও না। তবু তো একবার খবরটা দিয়ে আসতে হবে।”

“এখন? এখন ওদের অফিস খোলা আছে?”

“জানতাম এই কথাই বলবি। কথা কাটানো চিরকালের স্বভাব। ঠিক আছে। কাল সকালেই যেয়ো। তবে একখানা ফোটো হাতে না করে যাবি কোন মুখে তাই ভাবছি। আশ্চর্য। ছেলেমেয়ে তো বটেই—যত সব বুড়োহাবড়া, পাগল-ছাগল বোবাকালা, মুটে-মজুর শখ করে নিখোঁজ হয়ে গেলে টিভিতে ছাপতে দিতে একটা অন্তত ছবি থাকে। আর বাড়িতে লেখা থাকে লোকটার নাম কী, মাপ কী, গায়ের রং কী, বয়েস কত, নিখোঁজ হবার সময় পরনে কী ছিল—অথচ আমাদের সবেধন নীলমণি ছেলেটার…।”

ভুলু আবার কোঁচার খুট তুলে ঘনঘন ঘাম মোছেন। তারপর বলেন, “যদি ভগবানের দয়ায় কখনও ফিরে আসে, কেউ একদম বকাবকি করবে না তা বলে রাখছি।”

পুলু বলল, “তুমি মনে রাখলেই হল।”

“অ্যাঁ! কী? আমি..আমি…”।

হঠাৎ এই সময় সদর-দরজায় কড়া নড়ে উঠল।

‘সর্বনাশ করেছে। নির্ঘাত পুলিশ! পুলু,” বলে আবার পুলুর আগেই ভুলু নিজেই ছুটে গেলেন। এবং পরক্ষণেই তার চড়া গলার চিৎকার শোনা গেল, “পুলিশ কীসের তাই আবার জিজ্ঞেস করছিস? বেহেড, বেয়াড়া গোঁয়ারগোবিন্দ লক্ষ্মীছাড়া ছেলে। সাপের পাঁচ পা দেখেছ তুমি? যা ইচ্ছে তাই করবে? না বলেকয়ে নিরুদ্দেশ হয়ে যাবে তুমি, আর বাড়ির লোক থানা-পুলিশ করবে না?”

“নিরুদ্দেশ! ওঃ। বাঁটলা বলেছে বুঝি? দেখাচ্ছি মজা! তো আপনারাই বা কী? পাগলটাকে খ্যাপাতে কী বলেছি, তাই নিয়ে একেবারে থানা-পুলিশ?”

“শুধু থানা-পুলিশ কেন, টিভিতেও তো খবর দিতে যাচ্ছিলাম। নেহাত একটা ছবির অভাবে…।”

“চমৎকার!”

“চমৎকার মানে? এইভাবে বাড়িতে না বলেকয়ে…।”

“বাঃ! না বলেকয়ে আবার কী? মাকে তো বলে রেখেছিলাম আমরা তিনবন্ধু এবারে পনেরোই অগস্ট স্বাধীনতা দিবস পালন করব। ইচ্ছেমতো বেড়াব, ঘুরব, সিনেমা দেখব। রেস্টুরেন্টে খাব আর…।”

মা আর থাকতে পারেন না। প্রায় চেঁচিয়ে উঠে বলেন, “রেখেছিলি? কবে বলেছিলি?”

“বাঃ! গত বছর পনেরোই অগস্ট বলিনি তোমায়, সামনের বছর পনেরোই অগস্ট আমরা যা খুশি তাই করব।”

“গত বছর!”

মা আর কিছু না বলে সোজা রান্নাঘরের দিকে চলে যান।

ইত্যবসরে বাড়িতে রব উঠে গেছে, “এসেছে। এসেছে!”

ঠাকুমা আর পিসিরা একহাত নেবার জন্যে ঝাঁপিয়ে আসছিলেন, ভুলু আঙুল তুলে বললেন, “নো নো। কেউ একটি কথা নয়। তোমাদের বকাবকিতেই ছেলেটা মনের দুঃখে…!”

“আমাদের বকাবকিতে? তুই-ই তো রাতদিন তুলোধোনা করছিস ছেলেটাকে!”

“আমার কথা বাদ দাও। আমি যা করি ওর ভালর জন্যেই করি মা! তো এখন আর রাতদুপুরে পঞ্চব্যঞ্জন রাঁধতে বোসো না। চালেডালে চড়িয়ে দাও। খানকতক বরং বেগুনি ভেজো, আর গোটাকতক ডিম। পেটের মধ্যে রাম-রাবণের যুদ্ধ চলছে। সেই সকালে যা চা খাওয়া হয়েছে। বউমা, দু’খানা পাপড়ও -হয় ভেজো। উঃ। পেটের মধ্যে আবার দেখছি যোগ ব্যায়াম শুরু হয়ে গেল।”

তোতন অবাক হয়ে বলে, “কী? তোমরা সারাদিন খাওনি নাকি?”

ঠাকুমা মারমুখী হয়ে তেড়ে আসেন, “বলতে লজ্জা হচ্ছে না বাঁদর ছেলে!”

“মা, ফের?”

জ্যাঠামশাই আবার হাত তোলেন, “কী বললাম? তবে তোমাকেও বলি প্রভু তথাগত, এই দণ্ডে একটি কাজ করতে হবে। করে তবে জলগ্রহণ। ও, তোমার বোধহয় আর খাওয়া-দাওয়ার দরকার নেই। গা থেকে যা চপ কাটলেট-মুরগি-পোলাওয়ের সুবাস ছাড়ছে। আঃ। তা থাক, চটপট এই খাতাটায় লিখে ফেলো দিকি তোমার নাম, ধাম, বয়েস, গায়ের রং, উচ্চতা, ওজন! আর কাল সকালেই প্রমথেশের স্টুডিয়ো থেকে একখানা ভালমতো পোজ দিয়ে ফোটো তুলিয়ে আসবে। ভবিষ্যতের কোনও অসুবিধে রাখতে চাই না আমি। যাবার সময় টাকা নিয়ে যেয়ো আমার কাছ থেকে।”

হঠাৎ কোন অন্ধকারের কোণ থেকে বেরিয়ে আসে একটা ঘন কালো ছায়ামূর্তি, “হেই দাদাবাবু, তালে আমাকেও সাতে নে গিয়ে একটা পোচ করে ফটক তুইলে দিয়ো; আর খাতায় ওইসব নেকানিকি করে রেকো!”

“ওমা! কী কাণ্ড! তুই আবার এসব কী করবি?”

বাঁটুল তাচ্ছিল্যের গলায় বলে, “আমি আবার কী করব? তোমাদের ভবিষ্যতের সুবিদের জন্যে বলা।”

“আমাদের ভবিষ্যতের জন্যে?”

হা-হা হি-হি হো-হো।

হাসির ঢেউ বয়ে যায় ঘরে।

“তুই আবার কোথায় ছিলি রে ফলের ঝুড়ি?”

ফলের ঝুড়ি আরও তাচ্ছিল্যের গলায় বলে, “কোতায় আবার? ইস্টিশনের ধারে। ভেবে বসে থেকেচি, রাতভর যত টেরেন আসে দেকব! যদি দেকি দাদাবাবু নিয্যস ফিরল না, আমিও যেদিকে দু’চোখ যায় চলে যাব। হাঃ! তো দেকলাম মা কালীর দয়া হল। টেরেন থেকে নামল দাদাবাবু। চায়ের দোকান থেকে ছাইকেলটা নিল, বোঁ করে বেইরে এল! আমিও ত্যাখন গুটিগুটি হাঁটা দিলাম। এয়েছে য্যাখন, আর তাড়া কী!”

তোতন বলল, “ইশ! কী বোকা। এতখানি হেঁটে মরলি! আমায় ডাকলি না কেন? সাইকেলের পেছনে বসিয়ে নিয়ে আসতাম।”

বাঁটুল সতেজে বলে, “আহা রে। বাঁটুলের য্যানো ত্যাখন রা কাড়বার ক্ষ্যামোতা ছিল!”

“তাই না কি? এখন তো একদম খই ফুটছে!”

“অ্যাখোন ফুটবে না ক্যানো শুনি? অ্যাখোন তো গানও ফুটতে পারে। এই তো গাইছি—

তা ধিন তা ধিন ধিন
রামছাগলে ছাইকেল চালায়
হাততি পাড়ে ডিম।

“ঠাকুমা, আমার সেই মুড়িগুলান কোতায় গেল? পেটের মধ্যে শিয়াল ডাকতেছে, বিড়াল আঁচড়াচ্ছে।… তা ধিন তা ধিন ধিন!… ফটকখানা কিন্তু তুইলে দিয়ো জ্যাঠামশাই। কে জানে কোন দিন নিখোঁঝ নিরুদ্দিশ হবার সাধ যায়!”

৭ জানুয়ারি ১৯৮৭

heading1 = রুপোর গাছ – বাণী বসু

রুপোর গাছ – বাণী বসু

সে অনেক দিন আগেকার কথা। পৃথিবী তখন নবীনা ছিল। আমরা যাকে মৌল বলি, সেই সব মৌল বোধহয় তখন কোনও দুর্বোধ্য নিয়মের খেয়ালখুশিমতো ভাঙছে, চুরছে, সৃষ্টি করছে নব নব রূপ। পৃথিবীর সমস্ত পদার্থেই তখন কেমন একটা টলোমলো, অস্থির, চঞ্চল ভাব। পৃথিবী ভরা শুধু মায়া, জাদু, ইন্দ্রজাল। জাদুকর, ডাইনি, এদেরও তখন তাই খুব সুবিধে। চট করে এক জিনিস হয়ে যায় আর। মানুষ হয়ে যায় পাখি, পাখি হয়ে যায় হাওয়া, হাসি হয়ে যায় মোতি, চোখের জল হয়ে যায় মুক্তোর দানা। আসলে, পৃথিবীটা তখন ছিল একটা সত্যিরূপকথার দেশ।

এই সময়ে পৃথিবীর এক লাল মাটির দেশে থাকত এক মেয়ে। বড্ড রূপসী বলে সবাই তাকে রূপসী বলেই ডাকত। পূর্ণিমা রাতের জ্যোৎস্নার মতো তার গায়ের রং। বর্ষার মেঘের গায়ে বিদ্যুৎ-চমকের মতো তার হাসি। আর ছায়ায় ঘেরা কালো দিঘির মতো তার চাউনি। রূপসীর মা ছিল না, বাপ ছিল না। ছিল শুধু এক দাদা। সে-ও কতকতদিন নিরুদ্দেশ।

তখনকার দিনে দেশলাই বলে কোনও জিনিসের কথা লোকে জানত না। বারুদ-টারুদের কথাও তাদের অজানা ছিল। আগুন জ্বালাতে হত চকমকি পাথর ঠুকে। লোকের বাড়িতে থাকত ছোট ছোট আগুন-ঘর। দাবানল-লাগা বনের জ্বলন্ত কাঠকয়লা মাটির মালসায় করে সেই ঘরে রেখে দিত লোকে। তার থেকেই কাঠ ধরিয়ে চলত রান্নার কাজ। সন্ধেবেলায় জ্বলত তেলের পিদিম। তবে তা সংগ্রহ করা ছিল বড় কষ্টসাধ্য ব্যাপার। আমাদের রূপসী মেয়ে এই কাজই করত। তাদের গাঁয়ের ধারে ছিল প্রকাণ্ড দিক-দিশাহীন এক জঙ্গল। সেখানে থেকে থেকে দাবানল লাগত। গাঁয়ের লোক জড়ো হয়ে অনেক কষ্টে লাঠি পিটিয়ে পিটিয়ে, ঘড়া ঘড়া জল ঢেলে সামলাত সেই দাবানল। আর রূপসী তখন গরম গরম কাঠকয়লা সংগ্রহ করে বাড়ি বাড়ি দিয়ে আসত। কাজেই বেচারার হাত দুটি পুড়ে ফোসকা পড়ে পড়ে কালো বীভৎস দেখতে হয়ে গিয়েছিল।

সেবার দাউদাউ করছে গ্রীষ্ম। খাউখাউ করছে রোদ। থেকে থেকে পশ্চিম থেকে একটা গরম হাওয়া ঝড়ের মতো বইছে। একদিন শেষরাতে রূপসী দেখল, তার কুঁড়েঘর আলোয় আলো হয়ে গেছে। অর্থাৎ কাছের বনে দাবানল লেগেছে। রূপসীর তো প্রাণের ভয় করলে চলে না। তাই সে বনের ঠান্ডা দিকটাতে ঢুকে আঙুলে ভর দিয়ে মুখ উঁচু করে দেখতে লাগল আগুন কত দুরে, কতখানি ছড়িয়েছে। তার আশপাশ দিয়ে তখন প্রাণভয়ে দিগবিদিক জ্ঞানশূন্য হয়ে ছুটে পালাচ্ছে বনের যাবতীয় পশু, পাখি। সিংহ, নেকড়ে, শেয়াল, হরিণ, বাঁদর, বরা, খরগোশ, শজারু…।

রূপসীর অনেক দিনের অভ্যেস, তাই সে পাশ কাটিয়ে কাটিয়ে নিজেকে বাঁচিয়ে নিচ্ছে ঠিক। এমন সময়ে তার পায়ের কাছে এসে ধড়াস করে পড়ল একটা মানুষ। তার দেহটা জীর্ণশীর্ণ। জামাকাপড় লণ্ডভণ্ড। সারা শরীরে থিকথিক করছে রক্ত। রূপসী কাঠকয়লা তোলার কথা ভুলে গিয়ে তার দেহে যত শক্তি আছে সমস্ত দিয়ে কোনওমতে লোকটিকে তার কুটিরে নিয়ে এল। তারপর দিনরাত চলল তার সেবা। নদীর পরিষ্কার জল দিয়ে ধুয়ে দিল রক্ত, নিজের একখানা কাপড় জড়িয়ে দিল তার গায়ে, তারপর বন থেকে কত রকম শেকড়বাকড় এনে বেটে বেটে তার সর্বাঙ্গে মাখিয়ে দিতে লাগল। একটু একটু করে খাওয়াতে লাগল জল আর খাদ্য। একদিন, দু’দিন, তিন দিনের দিন লোকটার জ্ঞান ফিরল। তখন জানা গেল, কয়েক মাস হল সে এই বনে বাসা বেঁধে ছিল। দাবানল লাগতে প্রথমটা সে চেষ্টা করে আগুন নেভাতে। বিফল হয়ে যখন পালাতে শুরু করে, তখন একটা বন্য বরাহের পরিবারের পথে পড়ায় তারা দাঁত দিয়ে তার শরীরটাকে ফালাফালা করে দিয়ে চলে গেছে। এইটুকু পরিচয় দিয়ে লোকটা আর কথা বলতে পারল না, আবার নেতিয়ে পড়ল।

পাঁচ দিনের দিন গভীর রাতে আবার লোকটার জ্ঞান ফিরে এল। ক্ষীণ কণ্ঠে সে রূপসীকে কাছে ডাকল, তারপর ধীরে ধীরে বলল, সে একটা জাদুকর। অনেক দেশে অনেক লোকের সর্বনাশ করায়, সবাই তাকে মেরে ধরে দেশছাড়া করেছিল। তাই সে অবশেষে বনের মধ্যে বাসা করে। বড় কষ্টে লোকটা বলল, “লোকের যত ক্ষতি সারা জীবন করেছি, তারই শাস্তি আজ পাচ্ছি। কিন্তু মৃত্যুর আগে তোমার মতো লক্ষ্মী মেয়ের একটা উপকার করতে পারলে হয়তো আমার দোষ কাটবে। মুক্তি হবে।” বলে লোকটা তার থলির ভেতর থেকে একটা বীজ বার করল। তার কথামতো রূপসী ঘড়া-ভরতি জল এনে দিল। ঘড়ার জলে মন্ত্র পড়ে জাদুকর বলল, “যাও বোনটি, তোমার কুঁড়ের পাশেই বীজটা পুঁতে দিয়ে এসো। যতদিন ঘড়ায় জল থাকবে, একটু একটু করে ওই মাটিতে ঢালবে। আর দেখো, যা ঘটবার তা ঘটবে, খবরদার লোভ করবে না। যা পড়বে, যা ঝরবে, শুধু তাই নেবে। নাড়াবে না, ঝাঁকাবে না। আর, এ কথা যেন কাউকে বোলো না। বললে হবে ভীষণ সর্বনাশ।” এই পর্যন্ত বলে লোকটা চুপ করে গেল। রূপসী ঝুঁকে পড়ে দেখল, তার রুগ্‌ণ মুখে ভারী সুন্দর একটা তৃপ্তির হাসি। প্রাণটা বেরিয়ে গেছে।

ঘড়ার জল যেদিন ফুরোল, সেদিন রূপসী দেখল, মাটি থেকে ছোট্ট একটু অঙ্কুর বেরিয়েছে। রুপোলি রঙের সরু একটা কাঠির মতো, দুপাশে দুটো সবুজ পাতা। প্রতিদিন সেই গাছ চড়চড় করে বেড়ে যেতে লাগল। সাত দিনের-দিন ভোরবেলায় রূপসী দেখল, ওরেব্বাস, বিশাল এক লম্বা গাছ একপায়ে খাড়া দাড়িয়ে আছে। রুপোলি, মসৃণ গা। রোদ পড়ে চোখ ঝলসে যাচ্ছে। অনেক উঁচুতে দু’ধার থেকে সরু সরু ডাল বেরিয়েছে। তাতে হালকা-সবুজ ঝিরিঝিরি পাতা। রূপসী গাছের গোড়াতে দাঁড়াতেই ঝরঝর করে ঝরে পড়ল একমুঠো পাতা, খসে পড়ল টুকরো টুকরো বাকল। সেগুলো তুলে অবাক হয়ে গেল রূপসী। বাকল রুপোর, পাতা পান্নার।

ধীরে ধীরে ছোট্ট কুঁড়ের জায়গা নিল মস্ত এক প্রাসাদ। প্রাসাদ-ভরতি দাসদাসী, আসবাবপত্র, বাসনকোসন, শয্যা, মণিমুক্তো, খাবারদাবার। রূপসীর নিজের তো কোনও অভাব রইলই না। গ্রামের লোকেদেরও কোনও অভাব সে রাখল না। কার অসুখে চিকিৎসা হচ্ছে না, ছোট্‌ রূপসীর কাছে। কার বিদেশ যাওয়ার দরকার, টাকা দেবে রূপসী। কার বাড়ি বিয়ের উৎসব, রূপসীর প্রাসাদ থেকে ভারে ভারে জিনিস এসে পৌঁছয়। কিন্তু লোকেদের হাজার প্রশ্নের জবাবেও রূপসী কখনও কাউকে বলে না, তার এত ধনরত্ন কোথা থেকে হল। বলতে যে বারণ। বললে হবে মহা সর্বনাশ। তাই সে তার রুপোর বাকল, পান্নার পাতা টুকরো টুকরো করে দূর শহরে বেচে আসে, কেউ জানতেও পারে না।

এমনি করে দিন যাচ্ছিল। হঠাৎ একদিন কোথা থেকে এসে উদয় হল তার সেই নিরুদ্দিষ্ট ভাই। ছেঁড়াখোঁড়া জামাকাপড় পরা, ভিখিরির মতো চেহারা। কত দিন স্নান করেনি, খায়নি, তার নেই ঠিকানা। রূপসী তো তার একমাত্র দাদাকে নিয়ে কী করবে ভেবেই পায় না। দাসদাসীদের কাছে নির্দেশ যায়। কেউ গোলাপজলে স্নানের টব ভরতি করে, কেউ সুগন্ধি ছড়ায় দুধের মতো ধবল শয্যায়। ভাল ভাল খাবারের গন্ধে ম-ম করতে থাকে প্রাসাদ।

বেশ কিছু দিন আরামে আয়েসে যত্নে আদরে আস্তে আস্তে তার আসল চেহারা ফিরে পেল দাদা। তেল চুকচুক করছে গা, মাথার ঝাঁকড়া চুলে আলো পিছলাচ্ছে। দাড়িতে চেকনাই। বেশ নধর গোপাল-গোপাল শরীরটি। এইবারে তার টনক নড়ল। রোজ সে বোনকে ডেকে একবার করে জিজ্ঞেস করে, কোথা থেকে তার এত ধনদৌলত হল। বোন চুপ। বেশি পীড়াপীড়ি করলে বলে, ভগবান খুশি হয়ে দিয়েছেন। কিন্তু এ-উত্তরে কি আর চালাক-চতুর ভাই খুশি হয়?

বছর ঘুরে গেল। বসন্তকাল। আকাশ জ্যোৎস্নায় ম-ম। ফুলের গন্ধে ভেসে যাচ্ছে চার দিক। রাত্তিরের খাওয়া-দাওয়ার পর ভাই ঠিক করলে, আজ বোনের পেট থেকে আসল কথাটা সে বের করবেই। বোনকে নিজের ঘরে ডেকে সে দরজা বন্ধ করে দিল। তারপর কঠিন গলায় বলল, “দ্যাখ রূপসী, ভালয় ভালয় কথার জবাব দে, নইলে তোরই একদিন কি আমারই একদিন! বল, কোথা থেকে গরিব অনাথ মেয়ে এত ধনদৌলত পেলি! তুই কি ডাকাতনি বা ডাইনি? একবারটি যদি গাঁয়ে রটিয়ে দিই তুই ডাইনি, তোর কী হবে বুঝতে পারছিস তো?”

রূপসী শিউরে উঠে বলল, “না দাদা, আমি ডাকাতনিও নই, ডাইনিও নই, বিশ্বাস করো। কিন্তু ও কথা আমায় জিজ্ঞেস কোরো না। বলতে বারণ আছে। বললে মহা সর্বনাশ হবে।”

“কী সর্বনাশ?”

“তা তো জানি না!”

হাসিতে ফেটে পড়ল ভাই, “কী সর্বনাশ তাই-ই জানিস না, ভয়েই মরে যাচ্ছিস এ-দিকে? এই না হলে আর মেয়ে-বুদ্ধি? ভাল চাস তো সব খুলে বল।”

রূপসী অনেক দিন ভাইকে ঠেকিয়ে রেখেছিল। আর পারল না। ভাইয়ের রুদ্রমূর্তি দেখে সে ভয়ে ভয়ে একটি একটি করে সমস্ত কথা খুলে বলল।

ভাই বলল, “কী বোকা! কী বোকা! ওই জাদুকরটার কথায় বিশ্বাস করে তুই নিজের পায়ে এমনি করে কুড়ুল মেরেছিস? দ্যাখ, এবার তোতে-আমাতে গোটা পৃথিবীর মালিক হয়ে যাব। এক ঝটকায় খসিয়ে নেব রুপোর বাকল। বাকল আবার গজাবে। এক ঝাঁকুনিতে ঝরিয়ে নেব পান্নার পাতা। ডালে ডালে পাতা আবার গজাবে। তুই কী বোকা! কী বোকা!”

রূপসী বলতে গেল, “না দাদা, তোমার পায়ে পড়ি, অমন কোরো না, ভয়ানক সর্বনাশ হবে।” কিন্তু তার কণ্ঠ বড় ক্ষীণ শোনাল। দাদার অট্টহাসির তলায় বুঝি চাপাই পড়ে গেল। তারপর দাদা যখন বলল, “চল রূপসী, দু’জনে মিলে গাছের পাতা আজই সমস্ত খসিয়ে ফেলি..”তখন ঘরের মধ্যে তাকিয়ে সে আর বোনকে দেখতে পেল না। সেখানে যেন খানিকটা জমাট জ্যোৎস্না। সেই জ্যোৎস্নার মেঘ আস্তে আস্তে হাওয়ায় ভেসে জানলা দিয়ে বেরিয়ে গেল।

ভাই যতই যাই করুক, বোনকে ভালবাসত খুব। সে ভাবল, বোন রাগ করে লুকিয়ে পড়েছে বুঝি। জানলা দিয়ে লাফ মেরে সে বাইরে বেরিয়ে পড়ল। রুপোর গাছ তখন তার রাশি রাশি পান্নার পাতা মেলে অপূর্ব মহিমায় দাঁড়িয়ে আছে। যেন স্বর্গের দেবতা গাছ হয়ে মাটিতে নেমে এসেছেন। ভাই লোভে পাগল হয়ে কুপিয়ে কুপিয়ে তুলতে লাগল বাকল, মুঠো মুঠো করে ছিঁড়তে লাগল পাতা। কোঁচড় ভরে নীচে নেমে এসে দেখল, হায়, কতকগুলো সাধারণ সবুজ পাতা, সাধারণ গাছের বাকল তার কোঁচড়ে পড়ে আছে। রাগে অস্থির হয়ে সে মাথার চুল ছিঁড়তে লাগল। গাছটাকে প্রাণপণে নাড়াতে লাগল রেগেমেগে। আঘাত করতে লাগল তার কঠিন কাণ্ডে। আর পাগলের মতো বোনকে ডাকতে লাগল, “বোনটি, তুই কই? তুই কই?”

কিন্তু তখন আর উপায় নেই, যা হবার তা হয়েছে। ধীরে ধীরে ভাইয়ের স্বর বদলে যেতে লাগল, শরীর বদলে যেতে লাগল, “তুই কই? তুই কই?” ডাক বদলে গিয়ে শোনাতে লাগল: ‘তু কু? তু কু?’ ভরা জ্যোৎস্নায় কালো একটা ছোট্ট পাখি হয়ে গাছের মাথায় মাথায় করুণ সুরে ডেকে ফিরতে লাগল রূপসীর ভাই।

সেই থেকে এই পাখি যেখানেই মুখে করে বীজ ফেলে, জন্ম নিতে থাকে রুপোর গাছ, তাতে ঝিলমিল করে পান্নার পাতা। কিন্তু এ শুধু মনে হওয়া। গাছের বাকল রুপোলি হলেও তো তা সত্যি রুপো নয়! পাতাও নয় সত্যি পান্নার! বৃক্ষবিদরা বলেন, এ-গাছের নাম ইউক্যালিপটাস স্যালিসিফোলিয়া। গুঁড়িতে ঘুণ ধরে না, তাই খুব দামি। পাতা-ভরা এর তৈল-গ্রন্থি। কত রকমের কষ্টকর অসুখের ওষুধ হয় তাতে। গাছের পাতা হাতে চটকালে মন-কেমন-করা সুবাস ছড়ায়। বুঝি আবছা ভাবে মনে করিয়ে দেয় সেই সব ইন্দ্রজালময় আশ্চর্য দিনগুলির কথা, পৃথিবী যখন তরুণী ছিল।

শুধু কোনও কোনও বাসন্তী-পূর্ণিমার রাতে, নদীতে যখন ভরা কোটালের বান, আলোয় আলোয় পৃথিবী ভেসে যায়, কেউ থাকে না, কেউ ডাকে না চরাচরে, তখন অলৌকিক মধ্যযামে রুপোলি গাছ আবার হয়ে যায় সত্যি রুপোর গাছ। তাতে দোলে সত্যি পান্নার পাতা। তখন কান পাতলে শুনতে পাবে, একটি ছোট্ট কালো পাখির দেহে করুণ সুরে ক্ষমাপ্রার্থনা করে ডেকে ডেকে ফিরছে একটি একদা-লোভী, একদা-অধীর, কিন্তু এখন বড় ক্লান্ত, বড় অনুতপ্ত মানুষের অভিশপ্ত আত্মা। আর সে-ডাকে। সাড়া দেবার আকুল চেষ্টায় জ্যোৎস্না বার বার জমাট বাঁধবার চেষ্টা করছে, আর ভেঙে যাচ্ছে।

১৯ আগস্ট ১৯৮৭

heading1 = বনঝাউয়ার রহস্য – ক্ষিতীন্দ্রনারায়ণ ভট্টাচার্য

বনঝাউয়ার রহস্য – ক্ষিতীন্দ্রনারায়ণ ভট্টাচার্য

যে-সব রাতজাগা পড়ুয়া অর্থাৎ গল্পপাঠক রহস্য-রোমাঞ্চের গল্প পড়ে উত্তেজনায় কাঁপতে অভ্যস্ত, তাদের মধ্যে কেউ ইন্দ্রপাঁচু রায়ের নাম জানেন না এমনটা দেখিনি, শুনিনিও। আধাবয়সি নাদুসনুদুস এই ভদ্রলোকটির মাথা-ভর্তি পাকা বেলের মতো টাকের আড়ালে যে এত সব গুরুতর রহস্য আর তার সমাধান কী করে লুকিয়ে থাকতে পারে, তা বাইরে থেকে বোঝা দুষ্কর। তবে নামটা? হ্যাঁ, ওটা যেন একটু কেমন-কেমন! তা ওতে ইন্দ্ৰপাঁচুবাবুর তো কোনও হাত নেই। সাধারণত নাম রাখেন বাবা-মা কিংবা দাদু-ঠাকুমা। ওঁর বেলাও তাই হয়েছিল। বাবা নামটাকে একটু ভারিক্কি করার জন্য ইন্দ্ৰ শব্দটির আমদানি করেছিলেন। কিন্তু শুধু ইন্দ্র শুনতে কেমন ন্যাড়া ন্যাড়া লাগে, ইন্দ্রনাথ, ইন্দ্রনারায়ণ, ইন্দ্রসেন, ইন্দ্রদ্যুম্ন, এই ধরনের একটা কিছু হলে তবে মানায়। কিন্তু বেঁকে বসলেন ওঁর ঠাকুমা। ইন্দ্র দেবতাদের রাজা হলেও এমন কিছু আদর্শ-চরিত্রের পুরুষ নন। ঠাকুর-দেবতার নাম বলতে ও নামটা আমরা কেউ বলি না। অথচ ছোটদের নামের মধ্যে কোনও ঠাকুর-দেবতার নাম থাকলে তাকে ডাকাডাকি করার সময় ওই উপলক্ষে বারে বারে সেই ঠাকুরের নামই তো উচ্চারণ করা হয় এবং তাতে নিশ্চয়ই কিছুটা পরকালের কাজও হয়। শিব ঠাকুমার প্রিয় দেবতা, তাই তিনি জোর করতে লাগলেন নাম দেওয়া হোক পঞ্চানন। বাবা ছিলেন মাতৃভক্ত, মায়ের আদেশ একেবারে অগ্রাহ্য করতে পারলেন না, তাই ইন্দ্রের সঙ্গে ওই নামটি জুড়ে করা হল ইন্দ্রপঞ্চানন। কিন্তু ও নামটাও তো কানে লাগে। পঞ্চাননকে চলতি কথায় বলা হয় পাঁচু। তাই শেষ পর্যন্ত ইন্দ্রপাঁচু নামটাই বহাল হয়ে গেল।

ইস্কুলে ভর্তি হওয়ার সময়ও ওই নামটাই লিখিয়ে দিলেন বাবা। ফলে কলেজেও ওই নামটাই রয়ে গেল। বন্ধুবান্ধবরা নাম নিয়ে একটু ঠাট্টা-বিদ্রুপ করত। ইন্দ্রপাঁচু ভাবতেন আদালতে একটা এফিডেবিট করে নামটা বদলে একটা আধুনিক নাম নিয়ে নেবেন—এই ধরো দেবদ্যুতি কিংবা সঞ্জয় কিংবা শুভায়ু; কিন্তু মুশকিল হল অল্প বয়স থেকেই তিনি গল্প লিখতে শুরু করে দিয়েছিলেন ওই স্বনামেই অর্থাৎ ইন্দ্রপাঁচু নামেই এবং তখন থেকেই তার একটু খ্যাতিও হয়েছিল রহস্য-গল্প-লিখিয়ে বলে। কাজেই এখন আর নাম বদলানো ঠিক হবে না , তাই পুরনো নামটাই বহাল রাখতে হল।

অবশ্য তাতে কিছু এসে যায় না। স্বয়ং শেক্সপিয়রই তো বলে গিয়েছেন, ‘নামে কী করে? গোলাপে যে নামে ডাকো মধু বিতরে।’ শেক্সপিয়রকে উড়িয়ে দেবে এমন বুকের পাটা কার?

প্রথম জীবনে ইন্দ্রপাঁচুবাবু একটা মার্চেন্ট অফিসে চাকরি নিয়েছিলেন। কিন্তু কিছু দিন পরেই দেখা গেল, আপিসে কাজ করে গল্প লেখার সময় বড় একটা থাকে না, আর তত দিনে তার যে নাম হয়েছে, তাতে গল্প লিখেই চাকরির চেয়ে বেশি আয় হবে। তার লেখা ‘কামস্কটকার হত্যা-রহস্য, ‘এলোকেশীর বিবেকের দর্শন’ ‘কবরখানার রোজনামচা’, ‘মানুষখেকোর দ্বীপে’ প্রভৃতি বইগুলির ইতিমধ্যেই পাঁচ-সাতটা করে সংস্করণ হয়ে গেছে। আজকাল সম্পাদকদের উৎপাতে অনেক সময় তাঁকে বাড়িতে থেকেও ইন-আউট নেমপ্লেটে ‘আউট’ রাখতে হয়।

এত ভণিতা করবার কারণ আর কিছুই না, কারণ সেই ইন্দ্রপাঁচুবাবুকে নিয়েই আমার এই গল্প।

আগেই বলেছি, ইন্দ্রপাঁচুবাবু আধাবয়সি ভদ্রলোক। স্বাস্থ্য মোটামুটি ভালই ছিল, কিন্তু রাত-দিন বসে থেকে থেকে সম্প্রতি তার একটা ছোট্ট ভুঁড়ি গজিয়েছে, আর সেই সঙ্গে দেখা দিয়েছে হাঁপানি। ভুঁড়ি কমাতে গেলে ব্যায়াম করতে হয়, অন্তত নিয়মিত বেশ খানিকটা হেঁটে বেড়াতে হয়, কিন্তু তাতে আবার হাঁপানি বেড়ে ওঠে। চিকিৎসা তো কম করলেন না! অ্যালোপ্যাথি, হোমিওপ্যাথি, কবরেজি, মায় নানা রকম টোটকা ওষুধে তার টেবিল ভর্তি হয়ে গেছে। কিন্তু না, কিস্‌সু হচ্ছে না।

শেষ পর্যন্ত তিনি ঠিক করলেন দিন কতক কলকাতার হইচই ছেড়ে কোনও নির্জন জায়গায় কাটিয়ে আসবেন। খোলা মুক্ত জায়গায়, যেখানে লোকজনের কোলাহল নেই, নেই কোনও ভক্ত পাঠকের অকারণ আনাগোনার আশঙ্কা। সমুদ্রের ধারে হলে তো কথাই নেই। ভোরবেলাকার সমুদ্রের হাওয়া নাকি হাঁপানি রোগীদের পক্ষে পরম হিতকারী ওষুধ।

আশ্চর্য, ঠিক সেই রকম জায়গাই একটা পাওয়া গেল।

সে দিন খবরকাগজে চোখ বোলাতে-বোলাতে ইন্দ্রপাঁচুবাবু দেখেন, ছোট্ট একটা বিজ্ঞাপন বেরিয়েছে। দিঘা থেকে মাইল-দশেক দূরে সমুদ্রের ধারে বনঝাউয়া গ্রামে একটা ছোট্ট বাড়ি ভাড়া কিংবা সস্তায় লম্বা লিজ দেওয়া হবে। উপযুক্ত দাম পেলে বিক্রি করতেও আপত্তি নেই মালিকের। জায়গাটা নির্জন হলেও পরিবেশ মনোরম। দিঘার মতো উটকো যাত্রীর ভিড় নেই। সামনেই সমুদ্র। তাতে ঢেউ আছে, মাঝে মাঝে ব্রেকারও দেখা যায়। স্নানে পরম তৃপ্তি। কাছেই সপ্তাহে দু’বার করে হাট বসে, তাই খাবার-দাবার জোগাড় করারও অসুবিধে নেই। প্রচুর মাছ। দামেও সস্তা। খোঁজ নিন, বক্স নং…।

এই রকমই তো চেয়েছিলেন ইন্দ্ৰপাঁচুবাবু। তাঁর পক্ষে একেবারে ‘আইডিয়াল জায়গা। মনে মনে ভাবলেন, আপাতত মাস খানেকের জন্য তো ভাড়া নেওয়া যাক। ভাল লাগলে কিনেই ফেলবেন বাড়িটা। কত আর দাম হবে? ঈশ্বরেচ্ছায় একখানা রগরগে উপন্যাস লিখেই টাকাটা তুলে নেওয়া যাবে। নিজের লেখার ওপর তার অগাধ বিশ্বাস আছে।

সঙ্গে সঙ্গে চিঠি গেল, জবাবও এল। সপ্তাহখানেক পরেই দেখা গেল ইন্দ্রপাঁচুবাবু সশরীরে বনঝাউয়ায় এসে হাজির হয়েছেন। দিঘা থেকে একটা ঝটকা ভাড়া পাওয়া গিয়েছিল, তাইতেই এসেছেন এই দশ মাইল।

ছোট্ট গ্রাম বনঝাউয়া। দূরে ঝাউবন ঘেঁষে একটা জেলে-পল্লি। ব্যস, আর কিছু না। সামনেই খানিকটা বালির ময়দান পেরোলেই ধু-ধু করছে সমুদ্র। অবিরাম ঢেউ ভেঙে পড়ার শব্দ ছাড়া ক্বচিৎ দু’-একটা নাম-না-জানা পাখির ডাক। তা ছাড়া সম্পূর্ণ নিরিবিলি জায়গাটা।

বাড়িখানা অবশ্য ছোট্ট। খান-দুয়েক মাত্র ঘর। চাঁচ-বেড়ার ওপর প্লাস্টার লাগানো দেওয়াল, ওপরে টালির ছাদ, তবে মেঝেটা পাকা, সিমেন্ট দিয়ে বাঁধানো। সামনে একফালি বারান্দা। উঠোনের ওধারে ছোট্ট একটা রান্নাঘর। আশপাশে কিছু শৌখিন ফুলের গাছ টবে করে লাগানো হয়েছে। কিছু মনসা জাতীয় গাছও আছে বাড়ির সামনে। একটা টিউবওয়েলও আছে খাবার জলের জন্য, তবে জলটার স্বাদ একটু কষা। তা এ অঞ্চলে ওই রকম তো হবেই।

মোট কথা, বাড়িটা ভালই লাগল ইন্দ্ৰপাঁচুবাবুর। এখানে স্বাস্থ্য ভালই থাকবে মনে হয়। সারা দিন ঘরে কি খোলা বারান্দায় বসে বই লেখো, না-হয় সমুদ্রের ধারে ঘুরে বেড়াও। ভাগ্যিস সাধারণ লোকে হট্টগোল ভালবাসে, নইলে দিঘার মতো এখানেও ভ্রমণার্থীদের উৎপাত শুরু হত। কিন্তু হয়নি।

ইন্দ্রপাঁচুবাবু অবশ্য একেবারে একা আসেননি। গিন্নি তাকে একা ছেড়ে দেননি, সঙ্গেই এসেছেন। আর এসেছে কাজের লোক হাবুল। লোক বললাম বটে, কিন্তু নেহাতই বাচ্চা। দশ-বারো বছরের বেশি বয়স হবে না। কিন্তু ভারী চালাক ছেলেটা। দোষের মধ্যে একটু বেশি কথা বলে। তা বলুক।

বনঝাউয়ায় দিন কয়েক কাটিয়েই ইন্দ্রপাঁচুবাবুর স্বাস্থ্যের বেশ উন্নতি দেখা গেল। ভোরে সূর্য ওঠার আগেই তিনি একটা লাঠি হাতে পায়জামা পরে সমুদ্রের ধারে চলে যান। তারপর সমুদ্রের ধার ঘেঁষে হাঁটতে থাকেন আপনমনে, কখনওবা গল্পের প্লট ভাবতে ভাবতে। ফুরফুরে বাতাস। সে-বাতাসে একটুও ধোঁয়া নেই, একটুও ধুলো নেই, কিন্তু আছে যথেষ্ট ওজোন যা নাকি অক্সিজেনেরই একটা রূপভেদ। ইন্দ্রপাঁচুবাবু বিজ্ঞানী না হলেও এটুকু জানেন যে, সাধারণ অক্সিজেনে যেখানে একটা অণুর মধ্যে থাকে দুটো অক্সিজেন পরমাণু, ওজোনে তার জায়গায় থাকে তিনটে অক্সিজেন পরমাণু। ওই বাড়তি অক্সিজেন পরমাণুটুকু তার শ্বাস-প্রশ্বাসকে আরও সহজ, আরও সতেজ করে তোলে। গিন্নি অত ভোরে উঠতে পারেন না, চিরকালই তার একটু বেলায় ওঠা অভ্যাস। তা ছাড়া তিনি ইতিমধ্যেই এখানকার জেলে আর জেলে-গিন্নিদের সঙ্গে ভাব জমিয়ে ফেলেছেন। একজন ভাল মুরুব্বির সন্ধান পেয়ে তারাও রোজ নানা রকম টাটকা মাছের ঝুড়ি নিয়ে এসে হাজির হয়। তিনি তা থেকে বেছে একটু বেশি করেই কিনে নেন। দরদপ্তর করেন না, এমনিই তো ওরা যা চায়, তা প্রায় জলের দাম। রকমারি রান্না করতে তার খুব ভাল লাগে। হাবুল অবশ্য ইন্দ্রপাঁচুবাবু বেরোলেই সঙ্গে সঙ্গে আসে। সেও নতুন জায়গাটা খুব উপভোগ করে। কখনও ঝিনুকের খোঁজে বালির মধ্যে হাতড়ে বেড়ায়, কখনও সমুদ্রের ধারে একেবারে জল ঘেঁষে দাঁড়ায়, তারপর একটা বড় ঢেউ এসে পা ধুইয়ে দিতেই দৌড়।

তবে হ্যাঁ, ইন্দ্রপাঁচুবাবুর বই লেখার কাজও চলছিল সমানে। খুনজখম, মারদাঙ্গা, ভূতের উৎপাত—এ সব নিয়ে তিনি অনেক ‘থ্রিলিং’ বই লিখেছেন, এখানে এসে এই পরিবেশে সে রকম বই লিখতে মন চাইছে না। তাই একটা নতুন ধরনের উপন্যাস শুরু করেছেন-বনঝাউয়ার রহস্য। রহস্য তো একটা থাকতেই হবে, নইলে উপন্যাস কাটবে ; তবে রহস্যটা যে কী হবে তা এখনও তিনি ঠিক করে উঠতে পারেননি। তবে একটা কিছু নিশ্চয়ই খুঁজে বার করবেন এবং তখন তরতর করে গড়িয়ে চলবে লেখা জলস্রোতের মতো।

সে দিনও ভোরবেলা বেরিয়েছেন। দূরে পেছন পেছন হাবলুও আসছে। অন্য দিনের মতোই ফুরফুরে হাওয়া বইছে। সূর্যদেব উঠি উঠি করছেন। ইন্দ্ৰপাঁচুবাবুর মনে হল সূর্যঠাকুরের চেহারায় কেমন যেন একটা ম্লান ভাব। নাকি ওটা তার মনের ভুল? হঠাৎ চিড়বিড় করে কী একটা খেলে গেল আকাশের গায়ে। পরিষ্কার নীল আকাশ, কোথাও এক ফোঁটা মেঘ নেই। এর মধ্যে বিদ্যুৎ ঝলকাবে কী করে? এও কি তবে মনের ভুল! কিন্তু না, পরক্ষণেই আবার সেই বিদ্যুতের ঝলক। কোনও শব্দ নেই তাতে, শুধুই আলো; তাও ঠিক চোখ ঝলসানো নয়। কিন্তু সে বিদ্যুৎ ঝলক থামল না, ক্রমাগত দেখা দিতে লাগল আকাশে। ইন্দ্রপাঁচুবাবু অবাক হয়ে গেলেন। আকাশে মেঘের চিহ্ন নেই, তা ছাড়া এটা বৃষ্টির সময়ও নয়। এ কী অদ্ভুত ব্যাপার!

কিন্তু বিদ্যুৎ চমকালেও ইন্দ্রপাঁচুবাবুর ভালই লাগছে। প্রাণ ভরে নিশ্বাস নিচ্ছেন, কোনও কষ্ট হচ্ছে না। হাঁপানির নামগন্ধও নেই। হাবুল দূরে জলের ধারে কী যেন একটা খুঁজছে! ওর প্রাত্যহিক সংগ্রহ ইতিমধ্যে বেশ ভারী হয়ে উঠেছে। কলকাতায় ফিরবার সময় যদি আবদার ধরে সব সঙ্গে নিয়ে যাবে, তা হলে হয়তো তার জন্যই আবার একটা আলাদা ঝটকার খোঁজ করতে হবে। ইন্দ্রপাঁচুবাবু সমুদ্রের ধার দিয়ে সমানে হাঁটতে লাগলেন বিদ্যুতের চমক অগ্রাহ্য করে।

আশ্চর্য, সূর্য কি এখনও ওঠেনি! কিন্তু সূর্য একবার উঠে পড়লে তো বাতাসে আর তিন-পরমাণুর ওজোন থাকে না, সূর্যের তেজই আবার তাকে ভেঙে দু-পরমাণুর অক্সিজেনে পরিবর্তিত করে দেয়। কাজেই তখন আর সমুদ্রের ধারে ঘোরার কোনও মানে হয় না। বাতাসে ধুলো থাকলে তাও ওজোনকে ভেঙে দেয়, এ জন্য সমুদ্রের ধারে ছাড়া অন্যত্র ওজোন কমই পাওয়া যায়। সমুদ্রের ওপরকার বাতাসে তো আর ধুলো থাকে না।

ইন্দ্রপাঁচুবাবুর খেয়াল হল, সূর্য তো উঠে গেছে, বেশ খানিকটা ওপরেই উঠে গেছে; কিন্তু নিশ্বাস নিয়ে বুঝতে পারছেন বাতাসে অক্সিজেনের প্রাবল্য কমেনি, অর্থাৎ ওজোন তখনও ভেঙে যায়নি৷ ও দিকে মেঘশূন্য আকাশে বিদ্যুতের ঝলকানি চলছে তো চলছেই।

অবশেষে ইন্দ্রপাঁচুবাবু ফিরলেন। মনটা এবার চায়ের জন্য একটু আকুলতা বোধ করছিল। মনে হল অন্য দিনের চেয়ে আজ বেলাটা ইতিমধ্যে বেশ বেড়ে গেছে। আজ গল্পের জন্য একটা রহস্য খুঁজে বার করতেই হবে, নইলে গল্প আর এগোবে না।

আকাশে তখনও বিদ্যুতের ঝলকানি সমানে চলেছে। হঠাৎ হাবুল ছুটে এসে বলল, “বাবু, একটা মাছের আঁশটে গন্ধ পাচ্ছেন না? কিন্তু এ দিকে তো জেলেরা কেউ আসে না, মাছ জমিয়েও রাখে না। কেউ এ দিকে।”

সত্যি, কেমন একটা বিশ্রী গন্ধ ইন্দ্রপাঁচুবাবুও টের পাচ্ছিলেন, কীসের গন্ধ ধরতে পারছিলেন না। হাবুলের অভিজ্ঞ ঘ্রাণশক্তি কিন্তু তা ঠিক ধরে ফেলেছে। হ্যাঁ, মাছের আঁশটে গন্ধই তো! আশ্চর্য ব্যাপার!

একটু পরেই আর-এক কাণ্ড। সামনের বাতাসটা মনে হল আর তেমন স্বচ্ছ লাগছে না, কেমন ধোঁয়াটে ধোঁয়াটে মনে হচ্ছে। না, কালচে ধোঁয়া নয়, আর ঠিক অস্বচ্ছও নয়; ধোঁয়াটা যেন ঈষৎ নীলচে। যতই এগোচ্ছেন রংটা যেন স্পষ্ট চোখে লাগছে।

ইন্দ্রপাঁচুবাবু বাড়ির পথ ধরলেন।

নীলচে ধোয়াটা কিন্তু তখনও মিলিয়ে যায়নি, তারই সঙ্গে সঙ্গে চলেছে। তবে সমুদ্রতীর থেকে সরে আসাতে একটু যেন ফিকে লাগছে।

বাড়ির সামনে এসে দেখেন, তার গিন্নি নাকে কাপড় গুঁজে একটা ঝাঁটা নিয়ে সারা ঘর, বারান্দা বালতি-বালতি জল ঢেলে ধোয়াচ্ছেন।

“কী ব্যাপার?

ইন্দ্রপাঁচুবাবুর প্রশ্ন শেষ হতে না-হতে গিন্নি ঝংকার দিয়ে উঠলেন, “দ্যাখো-না হাবলেটার কাণ্ড! কাল বিকেলে জেলেগুলো একরাশ মাছ নিয়ে হাজির হয়েছিল। বললাম, না, বিকেলে দরকার নেই, বাসি মাছে গন্ধ হবে। ওরা পীড়াপীড়ি করে কয়েকটা জোর করে গছিয়ে দিয়ে গেল। বলল, দাম পরে নেবে। হাবলেকে বললাম, মাছগুলো তুলে রাখ। কী করেছে কোথায় রেখেছে কে জানে! আঁশটে গন্ধে নাক গেল। কিন্তু মাছ তো দেখছি না; তাই আপাতত জল ঢেলে পরিষ্কার করছি। এ ভাবে তো থাকা যায় না!”

হাবুল বলল, “আমি তো ওগুলো রান্নাঘরে ধামাচাপা দিয়ে রেখেছি, বেশ ভাল করে। গন্ধ আসতেই পারে না,” বলেই সে উর্ধ্বশ্বাসে ছুটল, রান্নাঘরের দিকে। তারপরই চিৎকার, “ও মা, দেখুন, লোহার কড়াই, চাটু কাল ঝকঝকে করে মেজে রাখলুম, এরই মধ্যে কেমন মরচে ধরে গেছে!” সত্যিই তাই।

ও দিকে আকাশে বিদ্যুতের ঝলকানি সমানে চলছে। ইন্দ্রপাঁচুবাবু লক্ষ করলেন, সমুদ্রের ধারে বাতাসে যে নীলচে ধোঁয়া চোখে পড়েছিল, ক্রমে তা ঘরের দিকেও এগিয়ে আসছে। হ্যাঁ, উঠোন পেরিয়ে ঘরের মধ্যেও ঢুকে গেছে। আর সেই আঁশটে মাছের গন্ধ ঘরের মধ্যেও বেশ টের পাচ্ছেন তিনি। এ কী অদ্ভুত কাণ্ড!

কিন্তু ওরই মধ্যে একটু সুখেরও আভাস ছিল। ভোরবেলা সমুদ্রের ধারে বেড়াতে গিয়ে যে সহজ নিশ্বাস নেবার আনন্দ পান, বাড়িতে আসার পর সেটা অন্য দিন ততটা থাকে না, যদিও এ ক’দিনে হাঁপানি তার প্রায় সেরে গেছে বললেই চলে। আজ কিন্তু ঘরের মধ্যেও সেই বুকভরা নিশ্বাসপ্রশ্বাসের আনন্দ অনুভব করছেন তিনি।

গিন্নি কিন্তু সমানে তারস্বরে চিৎকার শুরু করে দিয়েছেন। হাবুল এসেই উনুনে আগুন দিতে বসে গিয়েছিল। এখানে কাঠ ছাড়া আর কোনও জ্বালানি নেই। গিন্নির চিৎকারে উনুন থেকে একটা জ্বলন্ত চেলাকাঠ হাতে নিয়েই ঘরে ঢুকে পড়ল সে। কী হয়েছে মা?” ও দিকে তার হাতের কাঠ তখনও দাউদাউ করে জ্বলছে।

গিন্নি চেঁচিয়ে উঠলেন, “ওরে হতভাগা, এমনি জ্বলছি ধোঁয়ায় আর বিটকেল গন্ধে, তার মধ্যে তুই আবার আগুন নিয়ে এলি ঘরে।” বললেন বটে, কিন্তু পরক্ষণেই মনে হল ঘরের নীলচে ধোঁয়াটা যেন কমে আসছে। আঁশটে গন্ধটাও আর টের পাওয়া যাচ্ছে না। হাবুল জ্বলন্ত কাঠটা নিয়ে তখনও ঘরের মধ্যে দাঁড়িয়ে। হঠাৎ তার কী খেয়াল হল, সে সেই জ্বলন্ত কাঠটা নিয়ে প্রথমে বারান্দায় ঘুরতে লাগল, সেখান থেকে লাফিয়ে পড়ল উঠোনে, তারপর সেই জ্বলন্ত চেলাকাঠ নিয়েই সারা উঠোন নেচে বেড়াতে লাগল।

এ দিকে হাবুলের নাচ দেখেই বোধহয় নীল ধোঁয়াটে জিনিসটা লজ্জা পেয়ে সেখান থেকেও আস্তে আস্তে সরে যেতে লাগল, সঙ্গে সঙ্গে মিলিয়ে যেতে লাগল আঁশটে গন্ধটাও। ইন্দ্ৰপাঁচুবাবু দূর আকাশের দিকে দৃষ্টি নিক্ষেপ করলেন। দেখলেন, আকাশে বিদ্যুতের ঝলকানিটাও আর দেখা যাচ্ছে না।

এর পর আরও দু’দিন কেটে গেছে। ওই ঘটনার পুনরাবৃত্তি আর ঘটেনি। তা হলে রহস্যকাহিনীর একটা রহস্যের সন্ধান পেয়ে গেছেন ইন্দ্রপাঁচুবাবু! এই নিয়েই তো একটা চমৎকার গল্প ফাঁদা যায়। কিন্তু রহস্যের জটটা তো খুলতে হবে। সেটা উদ্ধার করতে না পারলে রহস্যের যে কোনও মানেই থাকে না।

এ দিকে ওই ঘটনার পরই গিন্নি কলকাতায় ফিরবার জন্য ক্রমাগত তাগাদা শুরু করেছেন। কিন্তু ইন্দ্রপাঁচুবাবু নারাজ। হঠাৎ একদিন কী একটা অলৌকিক কাণ্ড ঘটল বলেই এমন সুন্দর জায়গা ছেড়ে চলে যেতে হবে? নেভার। তা ছাড়া এখানে এসে তো তার স্বাস্থ্যের দিব্যি উন্নতি হচ্ছে। হাঁপানিটা একদম টের পাচ্ছেন না। ভুঁড়িটাও তুবড়ে গেছে। হাঁটা-চলা তো কম হচ্ছে না। গিন্নির রান্নার বাতিক, তাই খাওয়া-দাওয়াটাও ভালই চলছে। স্বামী-স্ত্রী দু’জনেরই গায়ে, যাকে বলে গত্তি লাগা, তাই লেগেছে। এমনকী, হাবুলেরও। সে ছেলেটা তোফা ফুর্তিতে আছে। এখন এ-জায়গা ছেড়ে যাবার কোনও মানে হয়? তা ছাড়া সে-দিনকার সেই অলৌকিক ব্যাপারের একটা জুতসই কারণ ভাবতে না পারলে তার গল্পটাই যে মাঠে মারা যাবে। তিনি তো ভাবছিলেন বাড়িটা সস্তাগণ্ডায় পেলে একেবারে কিনেই ফেলবেন। তা হলে প্রায়ই মাঝে মাঝে আসা যাবে। পরের বারে আর দিঘায় নেমে ঝটকা চেপে আসবেন না, একেবারে খোদ কলকাতা থেকে মোটরেই চলে আসবেন সোজা। পাকা রাস্তা না থাকলেও সবটাই তো বালির ময়দান, বালির ওপর দিয়ে গাড়ি চালাতে অসুবিধে হবে না নিশ্চয়ই।

অগত্যা গিন্নি বললেন, “তুমি তো দিব্য আছ। নিজের তালে খুশিমতো বেড়াচ্ছ আর পাঁজা-পাঁজা লিখে চলেছ। আমার একা একা সময় কাটে কী করে? তা হলে বরঞ্চ বটকেষ্টকেও আসতে লিখে দি। নতুন বিয়ে করেছে, একেবারে বউ নিয়েই না-হয় কাটিয়ে যাক এখানে।”

বটকেষ্ট নামটা হেলাফেলার সঙ্গে উচ্চারণ করলেও ভদ্রলোক নেহাত হেলাফেলার লোক নন। তিনি ইন্দ্ৰপাঁচুবাবুর শ্যালক, গিন্নির ছোট ভাই। পুরো নাম ডক্টর বটকৃষ্ণ চ্যাটার্জি। বর্তমানে ইউনিভার্সিটিতে কেমিষ্ট্রি অর্থাৎ রসায়নশাস্ত্রের অধ্যাপক। তুখোড় ছাত্র বলে এক সময়ে খুব নাম ছিল, তেমনই নাম ছিল আমুদে বলে। নামটা অবশ্য বড়ই সেকেলে, কিন্তু সেজন্য ভগ্নিপতির মতো তাঁর কোনও আক্ষেপ ছিল না। নাম? ও একটা হলেই হল। লোকে চিনতে পারলেই হল। তাদের কেমিস্ট্রিতে তো কত বিদঘুটে ল্যাটিন নাম সর্বদা ব্যবহার করতে হয়, তাতে কার কী ক্ষতিটা হচ্ছে? থ্যালিয়াম ট্রাইক্লোরোট্রাইঅ্যাসিটেট কিংবা অ্যালফাকিটোপ্রোগিওনিক অ্যাসিড শুনলে কি কারও কানে বাঁশি বাজে? কিন্তু শেষেরটা যে এক রকম প্রোটিন তৈরির কাজে লাগে, এ-খবর ক’জন রাখে?

বটকেষ্ট এসেই কিন্তু বাড়ি মাত করে তুলল। তার বউ মধুঋতাও বেশ হাসিখুশি। সেও একটা মেয়ে-কলেজে কেমিস্ট্রি পড়ায়। দুজনে মিলে বাড়ির আবহাওয়াই যেন বদলে দিল মুহূর্তে। মধুঋতা অবশ্য মাঝে মাঝে বেশি চেঁচামেচি হলে ঠোঁটে তর্জনী ঠেকিয়ে বলত, “চুপ, পাঁচুদা বোধহয় রহস্য-গল্প লিখবার তোড়জোড় করছেন, আস্তে কথা বলো।” ইন্দ্রপাঁচু শব্দটা তার মুখে আসত না, আসত না বটকেষ্টরও। সে আগে বলত জামাইবাবু, এখন মধুঋতার দেখাদেখি সেও বলে পাঁচুদা।

ভোরবেলা এখন থেকে বটকেষ্টও সঙ্গী হল ইন্দ্রপাঁচুবাবুর প্রাতঃভ্রমণে। মধুঋতার তার ননদিনীর মতোই বেলায় ওঠা অভ্যাস। বিশেষত সকালে চা না খাওয়া পর্যন্ত সে এক পা-ও নড়তে চায় না। ওরা বাড়িতেই থাকত।

বেড়াতে বেড়াতে একদিন ইন্দ্রপাঁচুবাবু শ্যালককে সে দিনকার সেই অলৌকিক কাণ্ডের কথা শোনালেন। শুনে ভারী অবাক হয়ে গেল বটকেষ্ট। বলল, “একটু ভেবে দেখতে হবে। আর কোনও দিন অমন কাণ্ড হয়নি?”

“না তো?”

আর, আশ্চর্য, সেই দিনই হঠাৎ শুরু হল সেই আকাশে ছড়ানো বিদ্যুতের ঝলকানি। না, কোনও শব্দ নেই, গর্জন তো দূরের কথা, এমনকী চিড়বিড় আওয়াজটুকুও নয়। কিন্তু সমানে চলতে লাগল থেকে থেকে সেই আলোর ঝলকানি। তারপর সেই একই কাণ্ড। ইন্দ্রপাঁচুবাবু প্রাণ ভরে নিশ্বাস নিতে লাগলেন আরামে, বটকেষ্টও। কিন্তু একটু পরেই নাকে আসতে লাগল সেই আঁশটে মাছের গন্ধ আর চোখে ভেসে আসতে লাগল সেই ঈষৎ নীলচে ধোয়া। ওঁরা আর দেরি না করে তখনই ছুটলেন বাড়ির দিকে।

বাড়িতেও সেই একই ব্যাপার। সেই নীলচে ধোঁয়াটে বাতাস ঘরে ঢুকে পড়েছে। সঙ্গে আঁশটে মাছের গন্ধ আসছে নাকে। কিন্তু কাল বিকেলে কিংবা আজ সকালে তো কোনও জেলে আসেনি মাছ বেচতে। তবে?

হাবুল কিন্তু সে দিনের কথা ভোলেনি। হঠাৎ সে রান্নাঘরে ঢুকে একটা মস্ত জ্বলন্ত চেলাকাঠ এনে ঘরে, বারান্দায়, উঠোনে নাচানাচি শুরু করে দিল। আর, আশ্চর্য কাণ্ড, সঙ্গে সঙ্গে নীল ধোঁয়া ধীরে ধীরে অদৃশ্য হয়ে যেতে লাগল, আঁশটে গন্ধটাও যেন মিলিয়ে গেল হাওয়ায়।

আকাশে তখন বিদ্যুতের ঝলকানি অনেকটা কমে এসেছে। একটু পরেই সেটাও নিবে গেল।

না, রহস্য ক্রমেই ঘনীভূত হচ্ছে।

বটকেষ্টর হাবভাব যেন কেমন কেমন লাগছে। সে কি কিছু সন্দেহ করছে! দুপুরে খাওয়া-দাওয়ার পর দেখা গেল সে মধুঋতার সঙ্গে নিরালায় বসে কী আলোচনা করছে। তার পরই একটা ঝটকা জোগাড় করে দুজনেই বেরিয়ে পড়ল, কোথায় যাবে কাউকে না বলে।

ফিরে এল সন্ধ্যার একটু আগে। দু’জনের মুখেই তখন দিগ্‌বিজয়ের হাসি। অর্থাৎ রহস্যের সন্ধান ওরা পেয়ে গেছে।

সে দিন ছিল হাটবার। হাটের লোকদের কাছ থেকেই খবরটা পেয়েছিল ওরা। এখান থেকে কয়েক মাইল দূরে একটা মিলিটারি ক্যাম্প বসানো হয়েছে কয়েক মাস আগে। তার ধারে কাছে কাউকে যেতে না দিলেও ওখানে যুদ্ধের নানা রকম মহড়া চলে। যুদ্ধ বাঁধবে বলে নয়, সম্ভবত নতুন যারা সেনাবাহিনীতে যোগ দিয়েছে তাদের ট্রেনিং দেওয়ার জন্য এই সামরিক ক্যাম্প। এইটুকু খবরই বটকেষ্টর কাছে যথেষ্ট এবং সেই জন্যই সে ঝটকা ভাড়া করে মধুঋতাকে নিয়ে সেই মিলিটারি ক্যাম্পের উদ্দেশে রওনা হয়। হাটের দিন বলে ঝটকাও একটা মিলে যায় সহজেই।

মিলিটারি ক্যাম্পের ভিতরে যাওয়া অবশ্য ওদের পক্ষে সম্ভব হয়নি। কিন্তু ফটকে দাঁড়ানো সান্ত্রীর হাত দিয়ে নিজেদের পরিচয়পত্র দেওয়ার পর একজন মিলিটারি অফিসার ওদের সঙ্গে এসে দেখা করে। আর মজা, দেখা গেল ওই অফিসারটি বটকেষ্টরই একজন পুরনো বন্ধু, কলেজের সহপাঠী। গোপনীয়তা যতটা সম্ভব রক্ষা করে সে যা বলল, বটকেষ্টর কাছে রহস্য উদ্ধারের পক্ষে সেটুকুই যথেষ্ট।

কিছু দিন থেকে মাঝে মাঝে ওখানে একটা নতুন ধরনের মিসাইল ছোঁড়ার মহড়া চলছিল। ওই মিসাইল ছুঁড়বার সময় তা থেকে বিদ্যুতের ঝলক বেরিয়ে আসে কিন্তু তাতে কোনও শব্দ হয় না। অর্থাৎ তার উত্তাপ এত বেশি হয় না, যা থেকে শব্দ হতে পারে। শব্দ বন্ধ রাখার জন্যই উত্তাপ বাড়তে দেওয়া হয় না কি না সেটা অবশ্য বটকেষ্ট জানতে পারেনি, তবে এটুকু বুঝতে পেরেছে যে, এই ধরনের বিদ্যুৎক্ষরণকেই বিজ্ঞানের ভাষায় বলা হয়, সাইলেন্ট ইলেকট্রিক ডিসচার্জ’, বাংলায় বলা যায় শব্দহীন বিদ্যুৎক্ষরণ। এ ক্ষেত্রে তাপ কখনও ২০০ ডিগ্রি সেলসিয়াসের বেশি হতে দেওয়া হয় না। এইটুকু জানতে পেরেই সমস্ত রহস্যটা রসায়নের অধ্যাপক বটকেষ্টর কাছে ধরা পড়ে গেছে।

ল্যাবরেটরিতে ওজোন তৈরি করতে হলে তো এই পদ্ধতিরই সাহায্য নেওয়া হয়। অবশ্য ভোরের নির্মল আকাশে সমুদ্রতীরে যে ওজোন তৈরি হয় তার কারণটা অন্য। সূর্যোদয়ের সময় সূর্যের আলোর সঙ্গে বেরিয়ে আসে বেশ খানিকটা আলট্রাভায়োলেট রশ্মি। এই রশ্মি ধুলিহীন সমুদ্রতীরের বাতাসে পড়ে খানিকটা অক্সিজেনকে ওজোনে রূপান্তরিত করে, যা নাকি সাধারণ অক্সিজেনের মতো দুই-পরমাণুর অক্সিজেন নয় তিন-পরমাণুর অক্সিজেন। ওজোনের এই অতিরিক্ত অক্সিজেনের জন্যই হাঁপানি রোগীরা শ্বাস-প্রশ্বাসে আরাম পায়। একটু বেলা হলেই কিন্তু সূর্যের আলো থেকে এই আলট্রাভায়োলেট রশ্মি আর পাওয়া যায় , উপরন্তু ওজোনও তখন সূর্যের তেজে ভেঙে গিয়ে ফের দুই-পরমাণুর সাধারণ অক্সিজেন হয়ে যায়।

বিজ্ঞানীর ল্যাবরেটরিতে কিন্তু ওভাবে ওজোন তৈরি করা হয় না, সেখানে ওজোন তৈরি হয় অক্সিজেন গ্যাসের ভিতর দিয়ে সাইলেন্ট ইলেকট্রিক ডিসচার্জ চালনা করে। এ জন্য কয়েক রকম পদ্ধতি আছে। কিন্তু এখানকার এটা একেবারে অভিনব বলা যেতে পারে। যাঁরা তৈরি করছেন মিসাইল ছুঁড়ে, তারাও বোধহয় জানেন না এর ফলাফল কী হতে পারে। এটা একেবারেই প্রাকৃতিক ঘটনা বলা চলে, কিন্তু আসলে তো ব্যাপারটা একই। সেই বাতাসের অক্সিজেনকে ক্রমাগত সাইলেন্ট ইলেকট্রিক ডিসচার্জের সাহায্যে ওজোনে রূপান্তরিত করা।

মিলিটারি মহড়ার সময়ে এখানে সেই কাণ্ডটাই ঘটেছে। অক্সিজেন ক্রমাগত পরিবর্তিত হয়েছে ওজোনে এবং যতক্ষণ মহড়া চলেছে ততক্ষণই চলেছে এই ব্যাপার। ফলে যে ওজোন তৈরি হয়েছে তার পরিমাণ হয়েছে বিরাট।

এখন, রাসায়নিকরা সবাই জানেন যে, ওজোনের মধ্যে তিনটি অক্সিজেন পরমাণু থাকায় ওজোন আর অক্সিজেনের ধর্ম এক নয়। অক্সিজেনের কোনও রং নেই, কিন্তু ওজোন গ্যাস হলেও, তার রং নীল। অক্সিজেনের কোনও গন্ধ নেই, কিন্তু ওজোনের আছে একটা বিশ্রী গন্ধ, যা নাকি অনেকটা মাছের আঁশটে গন্ধের মতো।

মিলিটারি মহড়ার ফলে খানিকক্ষণের জন্য ও-জায়গাটার অনেকটা অক্সিজেনই ওজোনে পরিণত হয়ে গিয়েছিল, আর তারই ফলে মনে হয়েছিল একটা অলৌকিক কাণ্ড ঘটে গেছে। রান্নাঘরে কড়াই আর চাটুতে হঠাৎ মরচে ধরার কারণও এই অতিরিক্ত অক্সিজেন।

অবশ্য এই ওজোন ভেঙে তাকে ফের অক্সিজেনে আনার ব্যাপারে হাবুলেরও মস্ত একটা ভূমিকা ছিল, যদিও সেটা ঘটেছিল তার সম্পূর্ণ অজান্তে। ওজোনকে একটু গরম করলে, বিশেষ করে সে তাপটা যদি ২০০ ডিগ্রির ওপরে হয়, তা হলে তা সঙ্গে সঙ্গেই ভেঙে ফের অক্সিজেনে রূপান্তরিত হয়, হাবুলের হাতের জ্বলন্ত চেলাকাঠ তার অজান্তেই এই অঘটনটা ঘটিয়েছিল।

বাড়ি ফিরে বটকেষ্ট আর মধুঋতা যখন হাসতে হাসতে রহস্যটা বুঝিয়ে দিল, তখন ইন্দ্রপাঁচুবাবুও হো হো করে হাসতে শুরু করে দিলেন। তবে তার গিন্নি এই সরল সমাধানের ওপর খুব গুরুত্ব দিলেন কি না বোঝা গেল না, কেননা তিনি তখন ভাই আর ভাই-বউয়ের আপ্যায়নের জন্য মাছের চপ ভাজতেই বেশি ব্যস্ত দেখা গেল।

৯ ডিসেম্বর ১৯৮৭

heading1 = জ্বরের ঘোরে শোনা – সমরেশ বসু

জ্বরের ঘোরে শোনা – সমরেশ বসু

গোগোলের শরীর খারাপ। ঘরের মধ্যে খাটের বিছানায় শুয়ে আছে। পাশ ফিরে চোখ বুজে রয়েছে। মাথার বালিশের কাছে রয়েছে শরদিন্দু বন্দ্যোপাধ্যায়ের একটা ছোটদের জন্য লেখা গল্পের বই। আর একটা কিশোর-পত্রিকা। বাবা ঘণ্টাখানেক আগে অফিসে বেরিয়ে গেছেন। মায়ের এক বান্ধবী এসেছেন, রেখামাসি মা তার সঙ্গে বসার ঘরে বসে গল্প করছেন।

শরীর কেউ ইচ্ছে করে খারাপ করে না। মা’র ধারণা গোগোল বৃষ্টিতে ভিজে ইস্কুলে খেলতে গিয়ে ঠান্ডা লাগিয়েছে। আর তার জন্যই ওর জ্বর আর কাশি হয়েছে। অবিশ্যি জ্বর বা সর্দিকাশি কোনওটাই এমন কিছু বেশি নয়, জ্বর এখন অল্পই আছে। ওর নিজের সেই রকম ধারণা। কাশিটাও অল্পই আছে। আজ চার দিন ও ইস্কুল কামাই করে শুয়ে রয়েছে। শুয়ে থাকতে আর মোটেই ভাল লাগছে না। কিন্তু মা’র কড়া বারণ, চুপচাপ শুয়ে বিশ্রাম নিতে হবে। গোগোল বুঝেছে, সবসুদ্ধ এক সপ্তাহ ইস্কুল যাওয়া হবে না। বন্ধুরাও কেউ বাড়ি নেই যে, ডেকে নিয়ে এসে গল্প করবে। সবাই এখন ইস্কুলে গেছে।

গোগোল মার কথায় বাধ্য ছেলের মতো চোখ বুজে শুয়ে ছিল। বাড়িতে নতুন কোনও বই বা পত্রিকাও নেই যে পড়বে, মাঝে-মাঝে নীচে থেকে গাড়ির হর্নের শব্দ ভেসে আসছে। কোনও গাড়ি আসছে, অথবা বেরিয়ে যাচ্ছে। ওদের বিল্ডিংয়ের সামনে রাস্তা দিয়ে যাওয়া-আসা গাড়ির একটু-আধটু শব্দ শোনা যায়। আর কিছুই শোনা যাচ্ছে না।

গোগোলের এক সময়ে একটু যেন তন্দ্রামত এসেছিল। এই অবস্থায় ও শুনল, কোথায় ঠুক ঠুক করে শব্দ হচ্ছে। শুনতে শুনতে ওর তন্দ্রা ভেঙে গেল, আর তখনই শব্দটাও থেমে গেল। কোথা থেকে শব্দটা আসছিল? ওদের নিজেদের ফ্ল্যাটেই কি শব্দ হচ্ছিল? বঙ্কিমদা কি কোনও ঘরের দেওয়ালে পেরেক বা কিছু পুঁতছিল?

গোগোল মিনিট খানেক কান পেতে থেকে, আবার চোখ বুজে অন্য পাশ ফিরে শুল। তন্দ্রার ঘোরে নয়, হয়তো জ্বরের ঘোরে ভুল শুনছে, ফ্ল্যাটের মধ্যে কোনও ঘরে পেরেক ঠুকলে আরও জোরে শব্দ হয়। কিন্তু ঠক ঠক শব্দটা শোনা যাচ্ছিল খুব আস্তে-আস্তে। গোগোলের মন থেকে ভাবনাটা চলে গেল। আবার একটু তন্দ্রার ঘোর এল। ওর কানে শব্দ ভেসে এল। কেউ যেন খুব আস্তে কোথাও করাত ঘষছে। শুনতে শুনতে আবার ওর তন্দ্রা ভেঙে গেল। কেউ কোথাও করাত চালাচ্ছে? শব্দটা যেন সেই রকমই শোনাচ্ছে। কাঠের ওপর করাত চালাচ্ছে। না কি লোহার ওপর কিছু ঘষছে? ভাবতে-ভাবতেই শব্দটা থেমে গেল। কোথা থেকে শব্দটা ভেসে আসছিল? ওদের ফ্ল্যাটের মধ্যে নিশ্চয়ই নয়। ওপরের ফ্ল্যাটে শব্দ হচ্ছে কি? ওপরের ফ্ল্যাটটা ঠিক গোগোলদের মতোই। ওদের শোবার, বসবার, খাবার, রান্নাঘর আর বাথরুমের ওপর ওপরের ফ্ল্যাটেও একই রকম সব।

বঙ্কিমদা ঘরের মধ্যে ঢুকল। সে গোগোলদের বাড়িতে অনেক দিন আছে। গোগোলের জন্মের সময় থেকে। বঙ্কিমদা ওকে রীতিমতো শাসন করে। বাবা-মা’র সেই রকম নির্দেশ আছে। গোগোল জিজ্ঞেস করল, “বঙ্কিমদা, আমাদের ওপরের ফ্ল্যাটে কোনও কাজ হচ্ছে?”

“কী কাজ হবে?” বঙ্কিমদা অবাক হয়ে জিজ্ঞেস করল, “আমাদের ওপরে তো টুকাইদের ফ্ল্যাট।”

গোগোল তা জানে। টুকাই ওর বন্ধু। ওদের ফ্ল্যাটের নাম্বার বাষট্টি-এ। টুকাইদের ফ্ল্যাটে কি কোনও কাজ হতে পারে না? গোগোল বলল, “টুকাইদের ফ্ল্যাটে বোধহয় কিছু কাজ হচ্ছে।”

‘কী সব আজেবাজে কথা বলছ?” বঙ্কিমদা কাঠের আলমারি খুলে কী যেন বের করে নিয়ে ভুরু কুঁচকে তাকিয়ে বলল, “তোমার জ্বরটা বেড়েছে নাকি?”

গোগোল অবাক হয়ে জিজ্ঞেস করল, “কেন, জ্বর তো বাড়েনি।”

বঙ্কিমদা’র যেন বিশ্বাস হল না। খাটের কাছে এসে গোগোলের কপালে হাত দিয়ে দেখে, চোখ কপালে তুলে বলল, “এ কী, জ্বর তো বেশ ভালই রয়েছে। বেড়েছে বলেই মনে হচ্ছে। তাই তুমি টুকাইদের ফ্ল্যাটে শব্দ শুনতে পাচ্ছ। কিন্তু ওদের ফ্ল্যাট তো খালি। কেউ নেই। ওরা কয়েক দিনের জন্য কলকাতার বাইরে কোথায় গেছে। জ্বরের ঘোরে ও-রকম অনেক কিছু শোনা যায়। চুপ করে শুয়ে থাকো।”

বঙ্কিমদা হাসতে হাসতে ঘরের বাইরে চলে গেল। গোগোলের মনে পড়ে গেল, তাই তো! টুকাইরা যে ওর মামাতো দিদির বিয়েতে কয়েক দিনের জন্য কৃষ্ণনগর গেছে। তা হলে কি ও ঠুকঠুক ঘঁসঘঁস কোনও শব্দ শোনেনি? নেহাতই জ্বরের ঘোরে ভুল শুনেছে? কথাটা ভাবতেই বেশ স্পষ্ট সেই ঠুকঠুক শব্দ আবার শোনা গেল! খুব আস্তে শব্দটা হচ্ছে। ঠিক যেন গোগোলের মাথার ওপরেই শব্দটা হচ্ছে। এখন তো ও আর তন্দ্রার ঘোরে নেই। রীতিমতো চোখ চেয়ে জেগে শুয়ে আছে। কোনও সন্দেহ নেই। শব্দটা হচ্ছে ওর মাথার ওপরে, ঘরের মেঝেয়। অথচ টুকাইদের ফ্ল্যাটে কেউ নেই!

গোগোল উত্তেজনায় উঠে বসল। আর তৎক্ষণাৎ শব্দটা বন্ধ হয়ে গেল। কী রে বাবা! যেন ওপরে তন্দ্রা ভাঙা আর উঠে বসার সঙ্গে শব্দ থেমে যাবার একটা যোগ আছে? ও মুখ তুলে তাকাল। সিলিং পাখা বন্ধ করা আছে। তাকিয়ে দেখে বোঝার কিছুই নেই। নিজেরই সন্দেহ লাগে, সত্যি শব্দটা শুনেছে কি না।

আবার আচমকা বেশ ভারী কিছু পড়ার একটা শব্দ হল। কিন্তু শব্দটা এ-ঘরের মাথার ওপরে মেঝেয় হয়নি। পাশের বা পশ্চিমের ব্যালকনির দিকে ঘরের মেঝেয় যেন শব্দটা হল। বেশ ভারী কিছু যেন হঠাৎ পড়ে গেছে। শব্দটা হল মাত্র একবার। আর কোনও শব্দ নেই।

গোগোল ওপরের দিকে তাকিয়ে বসে রইল। মনেই হচ্ছে না, ওপরের কোনও শব্দ হয়েছে। সব চুপচাপ। কিন্তু শব্দ যে হয়েছে, তাতে কোনও সন্দেহ নেই। গোগোল ওর নিজের কানকে এতটা অবিশ্বাস করতে পারে না। আর এই শব্দের অভিজ্ঞতা ওর ছেলেবেলা থেকেই ভারী গোলমেলে। কাশ্মীরে পহলগামে বেড়াতে গিয়ে, একটা অদ্ভুত গাড়ির ভেতরে ইঁদুরের ঠুকঠুক শব্দ শুনে কী ভয়ংকর ঘটনাই না ঘটেছিল! বিরাট এক ব্যাঙ্ক-ডাকাতির ডাকাতরা আর টাকা সবই ধরা পড়েছিল। এই বাড়িরই ছ’ তলায় ডাবুদা’কে যখন চুরি করা হয়েছিল, গোগোল তখন সেই ফ্ল্যাটের ভেতরে একজনের গলার স্বর শুনতে পেয়েছিল। অথচ মহেশানিদের ফ্ল্যাট তখন খালি ছিল। ডাবুদা’কে সেই ফ্ল্যাটেই পাওয়া গেছল।

গোগোলের হঠাৎ মনে হল টুকাইরা ফিরে আসেনি তো? বঙ্কিমদা হয়তো জানে না। কথাটা মনে হতেই, ও খাট থেকে আস্তে-আস্তে নামল। মা টের পেলে খুব রেগে যাবেন। আর ও কী করতে যাচ্ছে, সেকথা তো মাকে বলাই যাবে না। ওকে বাবার ঘরে যেতে হলে, বসার ঘরের ওপর দিয়েই যেতে হবে। তবে বসার ঘরের মাঝখানে যেতে হবে না। বসার আর খাবার ঘরের পাশ দিয়ে বাবার ঘরে যাওয়া যায়। ও ঘরের দরজা থেকে মুখ বাড়িয়ে বসার ঘরের দিকে উঁকি দিল। মা আর রেখামাসিকে খানিকটা দেখা যাচ্ছে। দুজনেই এত ব্যস্ত, এ দিকে তাকাবার সময় নেই।

গোগোল ঘর থেকে বেরিয়ে, বাঁ দিকে ঘুরে বাবার ঘরের দরজায় চলে গেল। বঙ্কিমদা দেখলে মা জেনে যাবেন। ও বাবার ঘরের মধ্যে ঢুকে পড়ল। বাবার ঘরেই টেলিফোনটা থাকে। টুকাইদের টেলিফোন নাম্বারও গোগোলের মনে আছে। ওর ধারণা টুকাইরা কৃষ্ণনগর থেকে ফিরে এসেছে, নইলে ওই রকম শব্দ হতে পারে না। ও টেলিফোনের কাছে গিয়ে রিসিভার তুলে ডায়াল করল। টুকাইদের ফ্ল্যাটে টেলিফোন বাজছে। এখন টুকাই ইস্কুলে গেছে। ওর বাবা অফিসে গেছেন। ওর মা বা দিদি টেলিফোন ধরতে পারেন। কিন্তু কেউ টেলিফোন ধরছেন না। বেজেই যাচ্ছে।

গোগোল রিসিভারটা চোখের সামনে তুলে দেখল। আবার কানে চাপল। সন্দেহ হল, ঠিক নাম্বার ডায়াল করেছিল তো? সন্দেহ হতেই, রিসিভার নামিয়ে রেখে আবার তুলল। ডায়ালের শব্দ হচ্ছে। টুকাইদের নাম্বারটা মনে মনে আউড়ে প্রত্যেকটি নাম্বার ধরে ধরে ডায়াল করল। রিং হচ্ছে। কিন্তু সেই একই ব্যাপার। বেজেই যাচ্ছে। কেউ লাইন ধরছে না। গোগোল বেশ খানিকক্ষণ শুনে, হতাশ হয়ে রিসিভার নামিয়ে রাখল। হয় টুকাইদের টেলিফোন খারাপ আছে—গোগোল শুনতে পাচ্ছে, অথচ ওদের ফোনে বাজছে না— অথবা ওরা সত্যি-সত্যি কৃষ্ণনগর থেকে ফেরেনি। তা হলে যে ভারী মুশকিল!

গোগোল পা টিপে টিপে আবার নিজের ঘরে ফিরে এল। খালি পায়ে হাঁটাহাঁটি করতে দেখলেই মা রেগে যাবেন। ও খাটের ওপর উঠে বসল। আর ভাবল, তবে শব্দগুলো কোথা থেকে এল? ও কি সত্যি ভুল শুনেছে? বসে না থেকে ও আবার শুয়ে পড়ল। এখন কোনও শব্দই শোনা যাচ্ছে না। ও শরদিন্দু বন্দ্যোপাধ্যায়ের বইটা টেনে নিল। সব গল্পই পড়া। মাঝখান থেকে একটা পাতা খুলল। শরদিন্দুবাবুর গল্প একবার-দুবারের বেশিও পড়া যায়।

পাতা মেলেও গল্প পড়া হল না। আবার শব্দ! করাত ঘষার শব্দ। খুব আস্তে শব্দটা শোনা যাচ্ছে। করাত যে কাঠের ওপর চলছে না, তা বোঝা যায়। টিন বা লোহার ওপরে খুব আলতো চেপে একটা কিছু চালানো হচ্ছে। আর শব্দটা স্পষ্ট ওর মাথার ওপরেই হচ্ছে। মিনিটখানেক শব্দটা হল। হঠাৎ ওপরের মেঝের ওপর ঠং করে একটা কিছু পড়ে যেন একটু গড়িয়ে গেল, তার পরেই আবার শব্দ বন্ধ। টুঁ শব্দটিও নেই।

গোগোল আবার উঠে বসল। এখনও কি ওর নিজের কানকে অবিশ্বাস করতে হবে? এও কি জ্বরের ঘোর? এর পরে ওর ওপরে যাওয়া ছাড়া কী। উপায় আছে? ওকে ওপরে গিয়ে দেখতে হবে, টুকাইরা আছে কি নেই। না থাকলে, শব্দ কেন হচ্ছে? কারাই বা শব্দ করছে? ইঁদুর, ছুঁচোতে ওই রকম শব্দ করতে পারে না। কিন্তু এ রকম জ্বর নিয়ে, যদি বা বাবার ঘরে যেতে পেরেছিল, ওপরে উঠতে পারবে কি? অবিশ্যি দরজা খুললেই লিফট। কিন্তু মা যদি দেখতে পান! ও ফ্ল্যাটের বাইরে এক পা-ও বেরোতে পারবে না। তা ছাড়া বেরোতে গিয়ে যদি মাথা ঘুরে পড়ে যায়?

“কী ব্যাপার গোগোল?” মা দরজায় উঁকি দিলেন, “বসে কী করছ? জ্বর-গায়ে তোমাকে আমি শুয়ে থাকতে বলেছি।”

গোগোল কিছু বলতে যাচ্ছিল। রেখামাসি ঘরে ঢুকে খাটের সামনে চলে এলেন। গোগোলের কপালে আর গলায় হাত দিয়ে উৎকণ্ঠিত হয়ে বললেন, “এ কী, জ্বর তো বেশ ভালই রয়েছে। চোখও লাল দেখাচ্ছে। শুয়ে পড়ো গোগোল।”

“গোগোল সত্যি বড় অবাধ্য হয়েছে,” মা বললেন, “ইস্কুলে খেলতে গিয়ে বৃষ্টিতে ভিজে ঠান্ডা লাগিয়ে জ্বর করেছে। শুয়ে থাকতে বলেছি। দ্যাখো উঠে বসে আছে।”

গোগোল বাধ্য হয়ে শুয়ে পড়ল। রেখামাসি বেরিয়ে গেলেন। মা রেখামাসিকে বাইরের ঘরের দরজায় এগিয়ে দিতে গেলেন। আর তখনই আবার ঠুকঠুক শব্দ শোনা গেল। ও কি জ্বরের ঘোরে শব্দ শুনছে? মা, বঙ্কিমদা, কারও কানেই কি এই হঠাৎ-হঠাৎ শব্দ যাচ্ছে না? ভাবতে-ভাবতেই ঠুক ঠুক শব্দ থেমে গেল। গোগোল ওপরের দিকে তাকাল। কিন্তু সেই করাত চালাবার শব্দটা শোনা গেল।

মা রেখামাসিকে বিদায় দিয়ে ঘরে এলেন। খাটের সামনে গিয়ে গোগোলের কপালে হাত দেবার আগেই বললেন, “চোখ দেখেই অবস্থা বোঝা যাচ্ছে সেই আগের মতোই একশো দুই জ্বর রয়েছে। আমি চান করে এসে থারমোমিটার দিয়ে দেখব। ওষুধও খাওয়াব। উঠবে না একদম। শুয়ে থাকবে।”

গোগোল তখন অবাক। মা ঘরে ঢোকামাত্র শব্দটা বন্ধ হয়ে গেছে। ও কিছু বলতে পারল না। মা যেমনি বেরিয়ে গেলেন, আবার শব্দটা শোনা গেল। কিন্তু শব্দ কি কেবল এ-ঘর থেকে শোনা যাচ্ছে? মা বা বঙ্কিমদার কানে কি শব্দ যাচ্ছে না? কয়েক মিনিট অপেক্ষা করে গোগোল উঠে বসল। খাট থেকে আস্তে আস্তে নামল। বুঝতে পারছে, ফ্ল্যাটের বাইরে যাওয়া হবে না। বঙ্কিমদা টের পাবে। একটা হইচই লেগে যাবে। ও আবার বাবার ঘরে গিয়ে ঢুকল। টেলিফোনের রিসিভার তুলে একটা নাম্বার ডায়াল করল। সঙ্গে সঙ্গে ও পার থেকে একজন ভদ্রলোকের মোটা গম্ভীর স্বর ভেসে এল, “ইয়েস।”

“আমি বাতায়নী বিল্ডিং-এর বাহান্ন নম্বর ফ্ল্যাট থেকে বলছি।” গোগোল বলল।

ও-পার থেকে ভদ্রলোক মোটা গম্ভীর স্বরে জিজ্ঞেস করলেন, “কে কথা বলছেন আপনি? কোনও মহিলা?”

“না। আমি গোগোল বলছি।”

“তোমার গলার স্বরটা এ রকম নাকি-নাকি শোনাচ্ছে কেন?”

“আমার জ্বর হয়েছে।”

“কী দরকার বলো।”

গোয়োল ঘটনাটা বলল। ও-পার থেকে মোটা গম্ভীর স্বর ভেসে এল, “জ্বরের ঘোরে এ সব শুনছ। ঠিক আছে। যাও শুয়ে থাকো গে। ও সব শব্দ নিয়ে তোমাকে জ্বর-গায়ে আর মাথা ঘামাতে হবে না।”

গোগোল বুঝল, কিছুই হবে না। ও রিসিভার নামিয়ে রেখে টলতে টলতে তাড়াতাড়ি নিজের ঘরে গিয়ে ঢুকল।

গোগোল ঘুমিয়ে পড়েছিল। ঘুমোবার আগে, ও সেই শব্দ শুনেছিল। ঘুমটা ভাঙল প্রচণ্ড জোরে একটা শব্দ শুনে। শব্দটা ওর মাথার ওপরেই হয়েছে। তার পরেই ওদের কলিংবেল বেজে উঠল। আর ওপরেও তখন ধুপধাপ অনেক শব্দ শোনা যাচ্ছে। ও শুয়ে শুয়েই শুনল, বাইরের ঘরে অনেকের গলার স্বর শোনা যাচ্ছে। তার মধ্যে টেলিফোনে-শোনা সেই গম্ভীর স্বরও। তিনি তখন জিজ্ঞেস করছেন, “কই কোথায় গোগোল? ওর কাছে আমাকে একবার নিয়ে চলুন।”

মার সঙ্গে ঘরে ঢুকলেন ইউনিফর্ম-পরা একজন পুলিশ অফিসার। বেশ দশাসই তার চেহারা। গোগোল তাকে চেনে। ওদের লোকাল থানার অফিসার-ইন-চার্জ। তিনি তাড়াতাড়ি খাটের কাছে এসে গোগোলের কপালে হাত দিলেন। বললেন, “ও যে ঘামছে। মিসেস চ্যাটার্জি, দেখুন তো জ্বরটা কি ছাড়ছে?”

মা এসে দেখলেন, গোগোল সত্যি ঘামছে। শিয়রের কাছে রাখা তোয়ালে দিয়ে গোগোলের জামার ভেতরে মুছিয়ে দিতে দিতে বললেন, “এর মধ্যে তুমি আবার কী ঘটিয়েছ?”

“ঘটিয়েছে খুব মোক্ষম ঘটনাই।” থানার ওসি বললেন, “আপনারা শুনতে পাননি, আপনাদের মাথার ওপরের ফ্ল্যাটে চুপচাপ মস্ত ডাকাতি হয়ে যাচ্ছিল। একটা স্টিলের আলমারিকে পেট কাটার মতো, মাঝখান থেকে কেটে ফাঁক করে ফেলেছে। ভেতরে রয়েছে সোনার গহনা, নগদ টাকা, আরও অনেক কিছু। গোগোল জ্বরের ঘোরে যেটুকু শুনেছে, তাই আমাকে টেলিফোনে জানিয়ে দিয়েছে। জ্বরের ঘোরে হলেও, গোগোলের কানে যখন ঢুকেছে তখন আমি তো ছাড়তে পারিনি। খুব সময়মতো এসে পড়েছিলুম যা হোক।”

গোগোলের বুকের মধ্যে তখন ধকধক করছে। জিজ্ঞেস করল, “মা, আমি একটু উঠে বসব?”

“বোসো।” মা নিজেই গোগোলকে উঠে বসতে সাহায্য করলেন।

ঘরের মধ্যে তখন অন্যান্য ফ্ল্যাটের অনেক মহিলা, পুরুষ এসেছেন, ওসি তাঁর টুপি খুলে বললেন, “গোগোল জ্বরের ঘোরে তুমি আজ মস্ত বড় ডাকাতি ধরিয়ে দিয়েছ। তুমি সন্দেহ না করলে, কিছু ধরা পড়ত না। দাও, তোমার হাত দাও।”

গোগোল হাত বাড়াবার আগেই ওসি তার মস্ত বড় হাত বাড়িয়ে গোগোলের হাত ধরলেন, বললেন, “এবার তোমার জ্বর সেরে যাবে। পরে আবার আসব। এখন ডাকাত-মহাশয়দের একটা হিল্লে করি।”

গোগোলের দিকে সবাই অবাক মুগ্ধ চোখে তাকিয়ে ছিলেন, গোগোল মায়ের কাঁধের কাছে মুখটা গুঁজে দিল। মা ওর মাথায় হাত দিলেন। জানালা দিয়ে তখন বিকেলের রোদ ঘরের মেঝেয় এসে পড়েছে।

২৩ ডিসেম্বর ১৯৮৭

heading1 = একটি লাল লঙ্কা – সুনীল গঙ্গোপাধ্যায়

একটি লাল লঙ্কা – সুনীল গঙ্গোপাধ্যায়

কাকাবাবু বললেন, “অসম্ভব! তোমার একথা আমি কিছুতেই বিশ্বাস করতে পারছি না। তুমি এ-প্রসঙ্গ আর আমার কাছে বোলো না, অন্য কথা বলো!”

অরিজিৎ একটা দীর্ঘশ্বাস ফেলে বলল, “কাকাবাবু, আমার যে আর অন্য কোনও উপায় নেই।”

কাকাবাবু ধমকের সুরে বললেন, ‘হ্যাঁ, উপায় আছে। তুমি এক্ষুনি চান করে নাও, তারপর ভাল করে খাওদাও, তারপর একটা লম্বা ঘুম দাও!”

অরিজিৎ আবার বলল, “কাকাবাবু, তুমি বুঝতে পারছ না…”

কাকাবাবু তাকে থামিয়ে দিয়ে বললেন, “আমার আর বোঝার দরকার নেই।”

তারপর তিনি গলা চড়িয়ে ডাকলেন, “সন্তু! সন্তু!”

সন্তু একটু আগেই ব্যাডমিন্টন খেলে ফিরেছে। কাকাবাবুর ঘরে একবার উঁকি মেরে ওপরের ঘরে চলে গেছে। কাকাবাবুর ডাক শুনে নীচে নেমে এল তরতর করে। মা-বাবা বেড়াতে গেছেন পুরী, বাড়িতে আর বিশেষ লোকজন নেই।

কাকাবাবুর ঘরে একজন ভদ্রলোককে দেখতে পেল সম্ভ, মুখটা চেনা চেনা। খুব সম্ভবত মধ্যপ্রদেশে কোথাও দেখা হয়েছিল। কিন্তু এখন তার মুখে খোঁচাখোঁচা দাড়ি। মাথার চুল ধুলোবালি মাখা, তার গায়ের প্যান্টশার্ট দোমড়ানো মোচড়ানো, কেমন যেন পাগল পাগল চেহারা।

কাকাবাবু বললেন, “অরিজিৎকে চিনতে পারছিস তো, সন্তু? অরিজিৎ সিকদার। সেই একবার বস্তার জেলায় নারানপুরে এর সঙ্গে দেখা হয়েছিল?”

সঙ্গে সঙ্গে সন্তুর মনে পড়ে গেল। ভদ্রলোক একজন বটানিস্ট। সারা ভারতের বিভিন্ন জঙ্গলে জঙ্গলে ঘুরে বিচিত্র সব গাছ খুঁজে বেড়ান। সেবারে তিনি বস্তার জেলার জঙ্গলে বুনো চা-গাছ খুঁজছিলেন। অনেক জঙ্গলেই নাকি এরকম বুনো চা-গাছ আছে, চাষ করতে হয় না। নিজে নিজেই জন্মায়, আগে কেউ তার সন্ধান রাখত না।

কিন্তু সেবারে তো ভদ্রলোককে খুব শান্ত আর ভদ্র মনে হয়েছিল, হঠাৎ তার এইরকম চেহারা হল কী করে?

কাকাবাবু আবার বললেন, “দিল্লিতে আমার সঙ্গে কাজ করত সত্যেন, এই অরিজিৎ তার ভাইপো। ওকে অনেক ছোট বয়েস থেকে দেখছি, তখন থেকেই ও আমাকে কাকাবাবু বলে ডাকে। অরিজিৎ আজ রাত্তিরে এখানেই থাকবে, বুঝলি। ওর খাওয়াদাওয়ার ব্যবস্থা করতে বল রঘুকে, আর চান করার জন্য ওকে বাথরুমটা দেখিয়ে দে।”

অরিজিতের দিকে তাকিয়ে তিনি জিজ্ঞেস করলেন, “তোমার কাছে আর তো কোনও পোশাক নেই। তুমি আমারই একটা পাজামা, পাঞ্জাবি পরে নাও আজ।”

অরিজিৎ উঠে দাঁড়িয়ে একবার কাকাবাবু আর একবার সন্তুর দিকে তাকাতে লাগল। তার চোখ দুটো জ্বলজ্বল করছে। তার এক হাতে একটা ছোট্ট টিনের কৌটো।

কাকাবাবু আলমারি খুলে পাজামা, পাঞ্জাবি বার করলেন, তারপর ঘুরে দাঁড়িয়ে বললেন, “অরিজিৎ, তোমার ওই কৌটোটা আমার কাছে রেখে যাও।”

অরিজিৎ হঠাৎ জোরে চেঁচিয়ে বলল, “না, এটা আমার কাছেই থাকবে!”

কাকাবাবু বললেন, “তুমি চান করতে যাচ্ছ, ওটা সঙ্গে নিয়ে যাবে নাকি? ওটা আমার কাছেই থাক।”

অরিজিৎ কৌটোটা পেছন দিকে লুকিয়ে প্রায় হুংকার দিয়ে বলল, “না! এটা আমি কাউকে দিতে পারব না!”

তার চোখ দুটো এমন জ্বলছে যে, সেদিকে তাকালে গা ছমছম করে।

কাকাবাবু অবশ্য বিচলিত হলেন না। তিনি অরিজিতের চোখের দিকে কয়েক মুহূর্ত অপলক ভাবে চেয়ে রইলেন। তারপর হাত বাড়িয়ে গম্ভীর আদেশের সুরে বললেন, “দাও, দাও ওটা আমাকে।”

কাকাবাবুর ওইরকম গলার আওয়াজ শুনে অনেক বাঘা বাঘা বদমাশকেও ঘাবড়ে যেতে দেখেছে সন্তু। অরিজিৎ আর কিছু বলতে পারল না। কৌটোটা সে তুলে দিল কাকাবাবুর হাতে। তার হাতটা কাঁপছে।

কৌটোটার মধ্যে কী আছে, তা দেখার দারুণ কৌতুহল হল সন্তুর, কিন্তু কাকাবাবু সেটা খুলেও দেখলেন না। রেখে দিলেন জামা-কাপড়ের আলমারিতে। তারপর এমন ভাবে পেছন ফিরে একটা বই হাতে তুললেন যাতে তার সঙ্গে আর কোনও কথা বলা না চলে।

সন্তু অরিজিৎকে নিয়ে গিয়ে দেখিয়ে দিল দোতলার বাথরুমটা। একটা নতুন সাবান আর তোয়ালে এনে দিল। তারপর জিজ্ঞেস করল, “আপনি দাড়ি কামাবেন? কাকাবাবুর কাছ থেকে ব্লেড এনে দেব?”

অরিজিৎ রুক্ষভাবে বলল, “না, দরকার নেই।”

অরিজিৎ স্নান করল প্রায় এক ঘণ্টা ধরে।

এর মধ্যে সন্তু দু-তিনবার কাকাবাবুর ঘরে উঁকি মেরেছে, যদি কৌটোটা সম্পর্কে কিছু জানা যায়। কাকাবাবু একমনে বই পড়েই চলেছেন। এই সময় তাকে বিরক্ত করা সম্ভব নয়।

ঠিক আটটার সময় খাবার দিয়ে দেওয়া হল। কাকাবাবু রাত্তিরে রুটি খান। সন্তু ভাত ভালবাসে। রঘু ভাত রুটি দু’রকমই বেশি করে বানিয়েছে, তার সঙ্গে ডাল, বেগুনের ভর্তা আর মুরগির মাংস।

খাবার টেবিলে বসার পর কাকাবাবু অরিজিৎকে জিজ্ঞেস করলেন, “তুমি রুটি খাবে, না ভাত?”

অরিজিৎ বলল, “ভাত! না, রুটি। থাক, ভাতই খাব।” কিংবা, “রুটি কি বেশি আছে?”

কাকাবাবু বললেন, “তুমি দুটোই খাও।”

কাকাবাবু রুটি খান ঠিক তিনখানা। অরিজিৎ খেল আটখানা রুটি। তারপর সে ভাত নিল। সন্তু যতটা ভাত খায়, অরিজিৎ নিল তার তিন গুণ। রঘু তাকে ভাত দিয়েই যাচ্ছে, দিয়েই যাচ্ছে, সে না বলছে না।

সে এমন ভাবে খাচ্ছে, যেন বহু দিন খেতে পায়নি। কিন্তু কয়েক দিন উপোস করলেও কি মানুষ একসঙ্গে বেশি খেতে পারে? অরিজিতের রোগা-পাতলা চেহারা। এরকম চেহারার কোনও লোককে সন্তু কখনও এতখানি খেতে দ্যাখেনি।

সবটা ভাত শেষ করার পর অরিজিৎ আরও দু’টুকরো মাংস আর একটু ঝোল নিয়ে জিজ্ঞেস করল, “আর রুটি নেই?”।

আর-একখানা মোটে রুটি বাকি ছিল, রঘু সেটাই দিয়ে দিল।

কাকাবাবু এঁটো হাতে চুপ করে বসে অরিজিতের খাওয়া দেখলেন। তারপর বললেন, “এইবার গিয়ে একটা ঘুম দাও। মাথা ঠান্ডা হয়ে যাবে। দিল্লিতে টেলিফোনে তোমার বাবার সঙ্গে কথা বলতে চাও?”

অরিজিৎ দু’দিকে শুধু মাথা নাড়ল।

হাত ধোয়ার পর অরিজিৎ কাকাবাবুর ঘরে এসে বলল, “এবার আমার কৌটোটা দিন, ওটা আমার ঘরে রাখব।”

কাকাবাবু বললেন, “ওটা আমার কাছে থাকলে অসুবিধের কী আছে?”

অরিজিৎ বলল, “আপনি বুঝতে পারছেন না, ওটা কোনও ক্রমে নষ্ট হয়ে গেলে মহা ক্ষতি হয়ে যাবে।”

কাকাবাবু বললেন, “আমার কাছে থাকলে নষ্ট হবে কেন? আমি গগন বোসের সঙ্গে কথা বলে রেখেছি, কাল সকাল এগারোটায় জিনিসটা সায়েন্স কলেজে নিয়ে যাব।”

অরিজিৎ উত্তেজিত ভাবে বলল, “সায়েন্স কলেজে? ওরা কিছু বুঝবে না। ওটা সুইডেনে পাঠাতে হবে। সেখানে এই ব্যাপার নিয়ে অনেক গবেষণা হয়েছে।”

কাকাবাবু বললেন, “ঠিক আছে, সুইডেনে পাঠাবারই ব্যবস্থা করা যাবে। কিন্তু আজ রাত্তিরে আমার কাছে রাখতে তোমার এত আপত্তি কেন?”

“ওটা আমার জিনিস! আমি ছাড়া কেউ এর সন্ধান জানে না!”

“ওটা তোমার জিনিস, তা মানছি! কিন্তু আমাকে যদি তোমার এতই অবিশ্বাস, তা হলে ওটা নিয়ে আমার বাড়িতে এসেছ কেন! আর এসেই যখন পড়েছ, তখন তোমাকে আমি মোটেই পাগলামির প্রশ্রয় দিতে পারি না। জিনিসটা আমার কাছেই থাকবে।”

সন্তু আর কৌতূহল দমন করতে না পেরে জিজ্ঞেস করল, “কাকাবাবু, কৌটোটার মধ্যে কী আছে?”

কাকাবাবু একটুক্ষণ চুপ করে থেকে অরিজিৎকে বললেন, “আচ্ছা, একটুখানি বসে যাও। তোমার ঘটনাটা সন্তুকে বলো। বারবার নিজের মুখে বললে এক সময় নিজেই তুমি বুঝতে পারবে যে, সবটাই বানানো। তোমার কল্পনা। হয়তো এরকম একটা ব্যাপার কখনও স্বপ্নে দেখেছ, তারপর সেটাকেই সত্যি বলে ধরে বসে আছ। এরকম কিছু বাস্তবে হতে পারে না।”

অরিজিৎ একটা চেয়ারে বসে পড়ে মুখ গোঁজ করে বলল, “ও ছোট ছেলে, ও এসবের কী বুঝবে?”

কাকাবাবু বললেন, “সন্তু তোমার চেয়ে বয়েসে অনেক ছোট হতে পারে, কিন্তু ওর অভিজ্ঞতা কম নয়। তুমি যে-অঞ্চলটার কথা বলছ, সন্তুও সেখানে আমার সঙ্গে গিয়েছিল। সন্তু, সেই যে সেবারে আমরা নেপাল থেকে এভারেস্টের রুট ধরে গিয়েছিলাম, মনে নেই? সেই একটা অতিমানবের দাঁতের খোঁজে?”

সন্তু বলল, “সে-ঘটনা কখনও ভোলা যায়? উঃ, কী শীত ছিল, তারপর সেই সুড়ঙ্গের মধ্যে…”

কাকাবাবু বললেন, “অরিজিতের ঘটনার ব্যাকগ্রাউন্ডটা আমি তোকে বলে দিচ্ছি। অরিজিৎ তো বনে-জঙ্গলে নানারকম অদ্ভুত অদ্ভুত গাছপালা খুঁজে বেড়ায়! এবারে সরকার থেকে ওকে পাঠানো হয়েছিল নেপালে। বারো-তেরো হাজার ফিট উঁচুতেও কিছু কিছু গাছ জন্মায়। সেখানে নাকি কোথাও কোথাও একরকম স্ট্রবেরি গাছ দেখতে পেয়েছে কেউ কেউ। অত ঠান্ডায় স্ট্রবেরি গাছ কী করে বেঁচে থাকে সেটাই ওর গবেষণার বিষয়। কী, তাই তো?”

অরিজিৎ ঘাড় নাড়ল।

কাকাবাবু বললেন, “অরিজিৎ যে-জায়গাটা বেছে নিয়েছিল, সেখানে দু’-একটা গ্রাম আছে, সেখানে ইয়েতিরা এসে মাঝে মাঝে উপদ্রব করে বলে গুজব আছে।”

সন্তু হাসতে হাসতে বলল, “আপনি একটু আগে যে-অভিযানের কথা বললেন, সেবারে আমরা বেশ কয়েকটা ইয়েতি দেখেছিলুম, তাই না?”

কাকাবাবুও এবার মুচকি হেসে ফেললেন।

অরিজিৎ বলল, “তোমরা ইয়েতি দেখেছিলে? সত্যি?”

সন্তু বলল, “এমন মেক-আপ দিয়েছিল যে, আসল না নকল, তা বোঝাই যায়নি অনেকক্ষণ!”।

অরিজিৎ জিজ্ঞেস করল, “মেক-আপ দিয়েছিল মানে? সেজেছিল? কারা?”

কাকাবাবু বললেন, “সে অনেক লম্বা গল্প। সেটা পরে শুনে নিয়ো। আসল ব্যাপার হচ্ছে, ইয়েতি বলে খুব সম্ভবত কোনও প্রাণী নেই।”

অরিজিৎ জোর দিয়ে বলল, “আলবাত আছে!”

“তুমি বললেই তো হবে না। এ পর্যন্ত কেউ কোনও প্রমাণ দিতে পারেনি। কত লোকই তো বলেছে যে, ইয়েতি দেখেছে নিজের চোখে, কিন্তু কেউ একটা ছবি তুলতে পেরেছে?”

‘ইয়েতির পায়ের ছাপ অনেকেই দেখেছে। মস্ত বড় পায়ের ছাপের ছবিও তোলা হয়েছে।”

‘বরফের ওপর পায়ের ছাপ, সেটা আবার প্রমাণ নাকি? মানুষের পায়ের ছাপও বরফের ওপর কিছুক্ষণ বাদে অন্যরকম হয়ে যায়।”

“তবু আমি বলছি, ইয়েতি আছে!”

“না নেই! আমি নেপালে অন্তত তিন-চারজনের মুখে শুনেছি, তারা ইয়েতি দেখেছে। কিন্তু তাদের একটু জেরা করতেই তারা উলটো-পালটা বলতে শুরু করেছে। কেউ বলে গোরিলার মতন দেখতে, কেউ বলে ভল্লুকের মতন। আবার কেউ বলে, দশ হাত লম্বা মানুষের মতন। তাদের দু’-একজনের সঙ্গে ক্যামেরাও ছিল, তবু ছবি তুলতে পারেনি, তার কারণ নাকি ইয়েতিকে একপলক দেখার পরই অদৃশ্য হয়ে গেছে। যত্ত সব গাঁজাখুরি কথা! আসলে বরফের ওপর দিয়ে অনেকক্ষণ হাঁটলে ক্লান্ত হয়ে অনেকে চোখে ভুল দেখে। মরুভূমিতে যেমন মানুষ মরীচিকা দেখে।”

‘কাকাবাবু, আসল ব্যাপারটা কিন্তু আপনিই ঠিক বলেছিলেন।”

“তার মানে?”

“ইয়েতিরা অদৃশ্য হয়ে যায়।”

‘অরিজিৎ, এবার ঘুমোতে যাও! আবার কাল সকালে কথা হবে!”

“আমার কথাটা ভাল করে শুনুন, কাকাবাবু। আমিও তো বিজ্ঞান পড়েছি, কোনও প্রমাণ না পেলে একেবারে গাঁজাখুরি কথা আমি মেনে নেব কেন? নেপালের অন্তত দুটো পুরনো পুঁথিতে লেখা আছে, ইয়েতিদের হঠাৎ হঠাৎ অদৃশ্য হয়ে যাবার ক্ষমতা আছে। আমি নিজেও তার প্রমাণ পেয়েছি। এই জন্যই ইয়েতির ছবি তোলা যায় না। মানুষের চোখের সামনে পড়ে গেলেই ওরা অদৃশ্য হয়ে যায়।”

“পুঁথিতে যা কিছু লেখা থাকে, তাই-ই সত্যি নয়।”

“বললাম যে, আমি নিজের চোখে দেখেছি। এমনকী আমি নিজে পরীক্ষা করে দেখেছি।”

কাকাবাবু একটা দীর্ঘশ্বাস ফেলে সন্তুর দিকে তাকিয়ে বললেন, “অরিজিৎ বলতে চায়, হিমালয়ের কোনও একটা জায়গায় নাকি এক রকমের ফল পাওয়া যায়, যা খেলে অদৃশ্য হওয়া যায়। ইয়েতিরা নাকি সেই ফল খায়। আমাদের অরিজিৎ সেই ফলের সন্ধান পেয়েছে। এমনকী নিজে সেই ফল খেয়েও দেখেছে!”

অরিজিৎ ব্যাকুল ভাবে বলল, “আপনি এখনও আমার কথা বিশ্বাস করছেন না?”

কাকাবাবু বললেন, “এসব রূপকথার মতো গল্প, শুনতেই ভাল। কিন্তু বিশ্বাস করার তো কোনও প্রশ্নই ওঠে না। শোনো, জল জিনিসটা গরম হলে বাষ্প হয়, তারপর সেই বাষ্প উড়ে যায়। এমনকী অনেক ধাতুকেও প্রচণ্ড উত্তাপে গলিয়ে বাষ্প করা যায়, আবার ঠান্ডা হলে সেই ধাতু বা জল ফিরে আসে। কিন্তু কোনও জীবন্ত প্রাণীকে বেশি গরমে রাখলে পুড়ে ছাই হয়ে যাবে, সেই ছাইটাকে ঠান্ডা করলে কিন্তু সেই প্রাণীটাকে ফেরত পাওয়া যাবে না! কোনও জীবন্ত প্রাণী, এমনকী একটা পিঁপড়েকেও, অদৃশ্য করে আর ফিরিয়ে আনা অসম্ভব!”

সন্তু আমতা আমতা করে বলল, “কিন্তু কাকাবাবু, বৈজ্ঞানিকরা টাইম-মেশিনে কি মানুষকে অদৃশ্য করতে পারবে না? স্টার-ওয়র্স ফিল্মে যে দেখি, একটা যন্ত্রের মধ্যে দাঁড়ালে মানুষ অদৃশ্য হয়ে যাচ্ছে, আবার অন্য জায়গায় ফিরে আসছে?”

কাকাবাবু বললেন, “ওসবও এ-যুগের রূপকথা। আগেকার গল্পে যেমন রাজপুত্র পক্ষিরাজ ঘোড়ায় চড়ে আকাশে উড়ে যেত, এখনকার গল্পেও তেমনি নায়করা স্পেস-শিপে চেপে অন্য গ্রহে যায়, এমনকী এই গ্যালাক্সি পেরিয়ে গিয়ে যুদ্ধ করে আসে। এসব রূপকথা ছাড়া কিছুই না।”

অরিজিৎ উঠে দাঁড়িয়ে বলল, “আমি যদি আপনার চোখের সামনে করে দেখাতে পারি? আমাকে কৌটোটা একবার দিন!”

কাকাবাবু আর কিছু বলার আগেই সে ছুটে গিয়ে জামাকাপড়ের আলমারিটা খুলে কৌটোটা বার করে এনে বলল, “আমি নিজে দু’বার এক্সপেরিমেন্ট করেছি। দু’বারই সাকসেসফুল।”

কৌটোটা খুলে সে সন্তুকে দেখাল।

ভেতরের জিনিসটা দেখে সন্তু খানিকটা নিরাশ হয়ে গেল। এটা তো একটা লঙ্কা। বেশ বড়সড় টাবাটোবা গোলগাল লাল লঙ্কা!

অরিজিৎ যেন তার মনের কথাটাই বুঝতে পেরে বলল, “এটা লঙ্কা বলে মনে হচ্ছে তো? কিন্তু এটা এক ধরনের স্ট্রবেরি। এটা ঝাল নয় মোটেই, বরং টক-মিষ্টি। কাকাবাবু শুনলে বিশ্বাস করবেন না, কিন্তু তোমাকে বলছি সন্তু, একেবারে সত্যি কথা বলছি! পাহাড়ে স্ট্রবেরি খুঁজতে খুঁজতে, ঝোপঝাড়ে যেখানে যে ফল দেখতাম, অমনি আমি তা খেয়ে স্বাদ নিতাম। কোনও বিষাক্ত ফল খেয়ে ফেলারও ঝুঁকি ছিল অবশ্য। একদিন আমি এই ফল একটা খেয়েই অদৃশ্য হয়ে গেলুম!”

কাকাবাবু বললেন, “হুঁ!”

সন্তু বলল, “সত্যি বলছেন?”

অরিজিৎ বলল, “দেড়দিন সেই অবস্থায় ছিলুম। সিংহবাচি গ্রামে এসে ঘুরেছি লোকজনের মধ্যে, কিন্তু কেউ আমাকে দেখতে পায়নি। আমিও ভয় পেয়ে গিয়েছিলুম খুব। পরে ওইরকম আর-একটা ফল খেয়ে নেবার পর আবার সব ঠিক হয়ে গেল।”

সন্তু একবার কাকাবাবু আর একবার অরিজিতের দিকে তাকাল। তারপর কৌটোটা হাতে তুলে নিল।

অরিজিৎ বলল, “দারুণ ভাল লাগে সেই সময়টা। কোনও খিদে-তেষ্টা থাকে না। দারুণ হালকা লাগে শরীরটা, মানে, শরীরটা অন্য কেউ দেখতে না পেলেও সেটা তো থাকেই। মনটা খুব ফুরফুর করে। যেখানে ইচ্ছে চলে যাওয়া যায়। কতরকম মজা হয়।”

কাকাবাবু বিদ্রুপের সুরে বললেন, “ইয়েতির গায়ে তো পোশাক থাকে না। মানুষের গায়ে যে প্যান্ট-জামা-জুতো থাকে, সেগুলোও অদৃশ্য হয়ে যায়?”

অরিজিৎ বলল, “দেখবেন? দেখবেন? এক্ষুনি দেখাব? আমি টপ করে ফলটা খেয়ে নেব, তারপর এক মিনিটের মধ্যেই আপনাদের চোখের সামনেই মিলিয়ে যাব! ওটা দাও তো, সন্তু!”

অরিজিৎ হাত বাড়াতেই কাকাবাবু প্রায় গর্জন করে উঠে বললেন, “না! কোনও দরকার নেই!”

অরিজিৎ এবার হেসে বলল, “কাকাবাবু, আপনি ভয় পাচ্ছেন? আপনি অবিশ্বাস করবেন, আবার ভয়ও পাবেন?”

কাকাবাবু বললেন, “ওরকম অচেনা ফল খাবার দরকার নেই!”

অরিজিৎ বলল, “দারুণ ভাল লাগে। দেখলেই খেতে ইচ্ছে হয়। আমি মাত্র তিনটে পেয়েছিলুম, যদি আরও খুঁজে বার করা যায়, তা হলে একটা বিরাট আবিষ্কার হবে!”

কাকাবাবু বললেন, “সন্তু, কৌটোটা আলমারিতে রেখে দে! এবার তোমরা শুতে যাও। আর কোনও কথা নয়! যাও! আমার ঘুম পেয়েছে।”

সন্তু অনিচ্ছার সঙ্গেও কৌটোটা রেখে দিল যথাস্থানে। কাকাবাবু এমন ভাবে চেয়ে আছেন যে, বেরিয়ে যেতেই হল দু’জনকে।

অরিজিৎ সন্তুর কাঁধে হাত দিয়ে বলল, “সন্তু, আমি কিন্তু বানিয়ে বানিয়ে গল্প শোনাইনি। সত্যি ওই ফলটার অদ্ভুত গুণ আছে। ওটা খেলে মানুষ অদৃশ্য হতে পারে। কাকাবাবু বিশ্বাস করলেন না!”

অরিজিৎকে তার ঘর দেখিয়ে দেবার পর সে শুয়ে পড়ল। সে সত্যিই খুব ক্লান্ত, একটু বাদেই তার নাক ডাকার শব্দ শোনা গেল।

সন্তু উঠে গেল তিনতলায়। বড় হবার পর সে এই ছাদের ঘরটা নিজের জন্য পেয়েছে। এখানে সে অনেক রাত পর্যন্ত জেগে পড়াশুনো করতে পারে। মাঝে মাঝে ছাদে দাঁড়িয়ে আকাশের তারা দ্যাখে।

একটা বই নিয়ে বিছানায় শুয়ে পড়লেও তার মন বসল না পড়ায়। অরিজিতের কথাগুলোই মনে পড়ছে বারবার।

ছেলেবেলা থেকেই সন্তু অদৃশ্য হবার স্বপ্ন দেখেছে। অদৃশ্য হতে পারলে সত্যিই একটা মজার ব্যাপার হয়। তাকে কেউ দেখতে পাবে না, অথচ সে সবাইকে দেখতে পাবে!

হেমেন্দ্রকুমার রায়ের লেখা ‘অদৃশ্য মানুষ’ নামে একটা বই পড়ে সন্তুর এক সময় মনে হয়েছিল, সত্যিই ওইরকম একজন অদৃশ্য মানুষ আছে। কিন্তু কাকাবাবু বললেন, বিজ্ঞানের দিক থেকেও নাকি অদৃশ্য হওয়া অসম্ভব। অথচ অরিজিতের কথা শুনে মনে হয় না যে, সে আগাগোড়াই মিথ্যে কথা বলছে।

খাওয়ার সময় অরিজিৎ অতগুলো খাবার খেল। সে বলল, অদৃশ্য হলে নাকি খিদে-তেষ্টাও পায় না। অদৃশ্য অবস্থা থেকে আবার সাধারণ অবস্থায় ফিরে এলে তখন একসঙ্গে দু-তিন দিনের খিদে পায়!

বই পড়াতেও মন নেই, ঘুমও আসছে না। বিছানায় শুয়ে ছটফট করছে সন্তু। ঘড়িতে দেখল রাত দেড়টা বাজে।

বিছানা ছেড়ে বাইরে বেরিয়ে এল সন্তু। মনে হয় সারা কলকাতাই এখন ঘুমিয়ে পড়েছে। কোথাও কোনও শব্দ নেই।

পা টিপে-টিপে দোতলায় নেমে এল সে। অরিজিতের প্রচণ্ড জোরে নাক ডাকছে। কাকাবাবুরও নাক ডাকার বেশ শব্দ হয়। সারা বাড়িতে এ ছাড়া আর কোনও শব্দ নেই।

কাকাবাবুর ঘরে আলো জ্বলছে। কাকাবাবুর এই এক স্বভাব, প্রায়ই আলো জ্বেলে ঘুমিয়ে পড়েন। মা, বাবা কিংবা সন্তু কেউ একজন পরে এসে আলো নিভিয়ে দিয়ে যায়। আজ বাড়িতে মা-বাবাও নেই।

সন্তু কাকাবাবুর ঘরের দরজাটা ঠেলে খুলল। কাকাবাবু টের পেলেন না। ঘরের মধ্যেও কয়েক মুহূর্ত দাঁড়িয়ে রইল সন্তু, তার খুব লোভ হচ্ছে। ফলটা খেয়ে দেখলে কী হয়? কাকাবাবু রাগ করবেন? অরিজিৎ বলেছিল, অদৃশ্য হলেও সেই অবস্থায় দেড় দিনের বেশি থাকা যায় না। দেড় দিন পরেই তো সব ঠিক হয়ে যাবে। কাকাবাবু অরিজিতের কথায় বিশ্বাস করেননি, সন্তুর কথা নিশ্চয়ই বিশ্বাস করবেন।

আলমারি খুলে সন্তু কৌটোটা বার করল। কাঠের আলমারির পাল্লায় ক্যাঁচ করে সামান্য শব্দ হলেও কাকাবাবু জাগলেন না। সন্তু টপ করে আলো নিভিয়ে, দরজা ভেজিয়ে দৌড়ে উঠে এল ছাদে।

যা থাকে কপালে, খেয়েই দেখা যাক!

সন্তু ঝাল খেতে পারে না বেশি! ফলটাকে লঙ্কার মতন দেখতে, একেবারে টকটকে লাল। যদি এটা লঙ্কা হয়, তা হলে দারুণ ঝাল হবে। সন্তু প্রথমে একটা ছোট্ট কামড় দিল। না, ঝাল নয়, একটু মিষ্টি মিষ্টিই। খানিকটা পিপারমেন্টের মতন। খেতে ভাল লাগছে।

পুরো ফলটাই খেয়ে ফেলল সন্তু, কিন্তু কিছুই তো হল না। তা হলে কি অরিজিৎ একদম বাজে কথা বলেছে? ওঃ হো, আজ তো ১ এপ্রিল! অরিজিৎ কাকাবাবুকে আর সন্তুকে এপ্রিল ফুল করেছে নির্ঘাত!

একটা কীসের শব্দ হতেই সন্তু ঘুরে তাকাল।

ছাদের পাঁচিলে কার যেন একটা কালো রঙের মাথা। ওটা কি কোনও মানুষ, না জন্তু?

সন্তু দৌড়ে নিজের ঘরে ঢুকে পড়বার চেষ্টা করেও পারল না। তার আগেই মাথাটা যেন বোঁ বোঁ করে ঘুরতে লাগল, কানে ভোঁ ভোঁ শব্দ হল, সে ঝুপ করে পড়ে গেল অজ্ঞান হয়ে।

২

সদ্য বরফ গলতে শুরু করেছে বলে পাথর এখানে সাংঘাতিক পিছল। কাকাবাবু প্রতিবার ক্রাচ তুলছেন আর ফেলছেন দারুণ সাবধানে। তবু এক-একবার হড়কে যাচ্ছেন।

অরিজিৎ করুণ মুখ করে বলল, “কাকাবাবু, আপনাকে আর যেতে হবে না। এর পর ওপরটায় গিয়ে আমিই খুঁজে দেখছি।”

কাকাবাবু কোনও উত্তর না দিয়ে মুখ তুলে আকাশের দিকে তাকালেন। এখন ঘড়ি অনুযায়ী দুপুর সাড়ে তিনটে, কিন্তু এর মধ্যেই যেন সন্ধে হয়ে এসেছে। আকাশের এক দিকটা লাল।

এই গরমেও কাকাবাবুর কপালে বিন্দু বিন্দু ঘাম জমেছে। তার নিশ্বাসের কষ্ট হচ্ছে। কাঠমাণ্ডুতে তাকে দু’-তিনজন বারবার অক্সিজেন সঙ্গে নেবার কথা বলেছিল, কাকাবাবু তাতে কর্ণপাত করেননি। তিনি ভেবেছিলেন, আজকাল তো অক্সিজেন ছাড়াই কেউ কেউ এভারেস্টেও ওঠার চেষ্টা করছে, সুতরাং এই বারো-তেরো হাজার ফিটে কী আর কষ্ট হবে। কাকাবাবু নিজেও এর চেয়ে উঁচুতে উঠেছেন আগে, কিন্তু এবার তার হাঁফ ধরে যাচ্ছে। হঠাৎ যেন বাতাস কমে গেছে এদিকে।

অরিজিৎ আবার বলল, “কাকাবাবু, আপনি এখানে বসেই বিশ্রাম নিন বরং। আমি ওপর দিকটা দেখে আসছি। আগের বার এখানেই পেয়েছিলুম।”

কাকাবাবু জোর দিয়ে বললেন, “না, আমি শেষ পর্যন্ত দেখতে চাই! তুমি আমাকে এত দূর নিয়ে এসেছ, এইটুকু আর বাকি থাকে কেন?”

অরিজিৎ বললেন, “আপনি বিশ্বাস করুন, আমি আগের বার এই জায়গাতেই পেয়েছি ওই ফল।”

কাকাবাবু বললেন, “এখন আমি তোমার সব কথাই বিশ্বাস করতে বাধ্য।”

চতুর্দিকে সাদা বরফের টোপর-পরা পাহাড়ের চুড়া। মাঝে মাঝে ঘাসের চাপড়া ছাড়া বড় গাছ আর এদিকে নেই। এদিককার শেষ গ্রাম নাংপো থেকে ওরা বেরিয়েছে সকাল ছ’টায়। সারা দিনে একবারও সূর্যের মুখ দেখা যায়নি।

এই নিয়ে তিন দিন কেটে গেল এই অঞ্চলে। অনেক খোঁজাখুঁজি করেও কোথাও দেখা যায়নি সেই লাল লঙ্কার মতন ফলের গাছ।

দু’জন মাত্র শেরপাকে সঙ্গে আনা হয়েছে। আং শেরিং আর ছোটা দাজু। কাকাবাবু তার পুরনো বন্ধু মিংমাকে খোঁজ করেও পাননি, সে চলে গেছে অন্য কোনও অভিযাত্রীদের সঙ্গে।

আং শেরিং আর ছোটা দাজু দারুণ তেজী আর শক্তিশালী, কিন্তু তারা এই কাস্তের মতন পাহাড়টায় কিছুতেই উঠতে চায় না। তাদের ধারণা, এই পাহাড়টায় অপদেবতা আছে! খানিকটা নীচে তারা থেমে গেছে!

শোঁশোঁ করে হাওয়া বইতে শুরু করে দিল। অরিজিৎ আরও কাঁচুমাচু ভাবে বলল, “কাকাবাবু, আজকে আর থাক, আবার কাল চেষ্টা করা যাবে!”

কাকাবাবু বললেন, “এতখানি উঠেছি যখন, এ-পাহাড়টা আজ দেখা শেষ করতেই হবে! চলো, আর দেরি করে লাভ কী?”

“অন্ধকার হয়ে গেলে আর কিছু দেখা যাবে না!”

“আমার কাছে টর্চ আছে। তুমি জানো না অরিজিৎ, সন্তুকে সঙ্গে না নিয়ে আমি আজকাল কোথাও যাই না! এবার সন্তুর জন্যই আমাকে এখানে আসতে হয়েছে!”

‘কাকাবাবু, সন্তু যে এরকম একটা কাণ্ড করবে, আমি ভাবতেই পারিনি।”

“আলমারিটায় তালা না দিয়ে আমি ভুল করেছি। আসলে আমি তোমার কথায় বিশ্বাস করিনি, গুরুত্বও দিইনি। এখনও আমার বিশ্বাস হচ্ছে না!”

সেই রাতের পর থেকে সন্তুকে আর খুঁজে পাওয়া যায়নি। ছাদের ওপর পড়ে ছিল কৌটোটা, তার মধ্যে লাল লঙ্কার মতন ফলটাও নেই। অরিজিৎ তা দেখেই মাথায় হাত দিয়ে বসে পড়েছিল। তার ধারণা, সন্তু সেই ফলটা খেয়ে ফেলে অদৃশ্য হয়ে গেছে!

কাকাবাবু সন্তুর ঘর এবং ছাদের প্রায় প্রতিটি ইঞ্চি পরীক্ষা করে দেখেছেন। সন্তুর হঠাৎ চলে যাওয়ার কোনও চিহ্নই নেই। সে পাজামা পাঞ্জাবি পরে ছিল, তার চটি-জোড়া পর্যন্ত রয়ে গেছে, বিছানার ওপর একটা বই আধ-খোলা। সন্তু কোনও কারণে হঠাৎ কোথাও চলে গেলে নিশ্চয়ই কাকাবাবুকে চিঠি লিখে রেখে যেত কিংবা কিছু একটা চিহ্ন রেখে যেত। সেরকম কিছুই নেই।

তবে, সন্তু যে এই লাল ফলটা চুপিচুপি খেয়েছে, তাও তো ঠিক। সে সত্যিই অদৃশ্য হয়ে গেল?

অরিজিৎ এখন বলছে যে, অদৃশ্য মানুষদের নাকি কথা বলারও ক্ষমতা থাকে না। কিংবা তাদের কথা কেউ শুনতে পায় না। সে নিজে যেবার অদৃশ্য হয়েছিল, সেবার গ্রামের মানুষদের কাঁধে হাত দিয়ে ডেকেছিল, তাও তারা বুঝতে পারেনি কিছুই। অদৃশ্য মানুষের ছোঁয়াও টের পাওয়া যায় না।

এইসব কথা শুনেই রাগে কাকাবাবুর গা জ্বলে গেছে!

দু’দিন অপেক্ষা করেও সন্তুর কোনও খোঁজ না পেয়ে কাকাবাবু উতলা হয়ে উঠেছিলেন। তা হলে কি অরিজিতের কথাই ঠিক? সন্তু একেবারে হাওয়ায় অদৃশ্য হয়ে গেল! তখন তিনি জেদ ধরলেন, তিনি নিজে ওই ফল একটা খেয়ে দেখবেন! সন্তু একটা ফল খেয়ে অদৃশ্য হয়ে গেছে, এরকম একটা অদ্ভুত কথা তিনি তার বৈজ্ঞানিক-বন্ধুদের কিংবা পুলিশবন্ধুদেরও বলতে পারেননি। তারা নিশ্চয়ই ভাবতেন, কাকাবাবুর মাথাটা খারাপ হয়ে গেছে!

পরের দিনই টিকিট কেটে কাঠমাণ্ডু। তারপর গাড়িতে অনেকটা পথ আসার পর শুরু হয়েছে পায়ে হাঁটা।

আং শেরিং আর ছোটা দাজুকে প্রথমে আসল উদ্দেশ্যটা বলা হয়নি। কাকাবাবু বলেছিলেন তিনি সিলভার লেপার্ডদের ছবি তুলতে চান। পৃথিবীতে শুধু এই অঞ্চলটাতেই রুপোলি নেকড়েদের কদাচিৎ দেখা পাওয়া যায়। কাঠমাণ্ডুতেও তিনি এই কথা বলেই অভিযানের অনুমতি জোগাড় করে এনেছিলেন।

এই কাস্তের মতন পাহাড়টার কাছে এসে আং শেরিং বলেছিল, ‘সাহেব, এখানে তো সিলভার লেপার্ড পাবেন না! এখানে অপদেবতারা আসে, এখানে অন্য কোনও জন্তু-জানোয়ার থাকে না। সিলভার লেপার্ড খুঁজতে গেলে আরও হাজার ফিট উঁচুতে উঠতে হবে।’

তখন কাকাবাবু অন্য কিছু বলতে বাধ্য হলেন। তিনি সরাসরি ইয়েতির প্রসঙ্গ না তুলে বলেছিলেন, “আমি একটা লাল লঙ্কার মতন ফল খুঁজছি, যা অনেক ওষুধ হিসেবে কাজে লাগে।”

সেই কথা শুনেই আং শেরিং আর ছোটা দাজু একসঙ্গে ভয় পেয়ে বলে উঠেছিল, “বিষফল! বিষফল!”

কাকাবাবু অনেক কষ্টে তাদের কাছ থেকে আরও খবর জেনেছিলেন। ছোটা দাজুর বয়েস কম, সে কখনও ওই ফল দ্যাখেইনি। পাহাড়ে ওই ফল খুব কমই দেখা যায়। আং শেরিং বলেছিল, সে ওই ফল দু’বার মাত্র দেখেছে। তেরো হাজার ফিটের কাছাকাছি উচ্চতায় ওই ফলের গাছ জন্মায় পাহাড়ের খাঁজে খাঁজে। সেই ফল প্রথমে থাকে কালো, তারপর লাল হবার আগেই কারা যেন তুলে নেয়। ওরকম লাল ফল খুব কমই দেখা যায়। সকলেরই ধারণা, ওই লাল লঙ্কার মতন ফলগুলো অপদেবতাদের খুব প্রিয় খাদ্য।

আং শেরিং আরও একটা রোমহর্ষক কাহিনি শুনিয়েছিল। তাদের গ্রামের দুটি ছেলে একবার এই কাস্তে পাহাড়ের (এরা বলে সরু চাঁদের পাহাড়) ওপরে গিয়ে ওইরকম দুটো বেশ লাল ফল দেখে খেয়ে ফেলেছিল। তারপর তাদের চেহারা বদলাতে শুরু করে, তাদের সারা গায়ে বড় বড় রোম গজিয়ে ওঠে, চেহারাটা হয়ে যায় বাঁদরের মতন, তারা লাফাতে লাফাতে গ্রাম ছেড়ে পাহাড়ের দিকে চলে যায়। আর ফিরে আসেনি। সেই থেকে ওরা সবাই ওইরকম লাল ফল কখনও দেখতে পেলেও হাত দিতে সাহস করে না।

এই ঘটনা শুনে অরিজিৎ গোল গোল চোখে কাকাবাবুর দিকে তাকিয়ে ছিল তবু কাকাবাবুর বিশ্বাস হয়নি। ওই ফল নিজে খেয়ে দেখার ইচ্ছে তার মনে আরও জোরালো হয়েছিল।

আং শেরিংরা আর আসতে চায়নি, তবু কাকাবাবু চূড়া পর্যন্ত উঠে দেখতে চান।

আকাশের রং ক্রমে ম্লান হয়ে আসছে, এরপর নীচে নামতে আরও বেশি অসুবিধে হবে। তবু কাকাবাবু আস্তে আস্তে ক্রাচ ফেলে ওপরে উঠছেন।

একটু পরে অরিজিৎ বলল, “কাকাবাবু, আমায় ক্ষমা করুন। আমার ভুল হয়েছে! ওই যে পাশের পাহাড়টা দেখুন। এখান থেকে ওটাকেও ঠিক কাস্তের মতন মনে হচ্ছে। পাশাপাশি দুটো ঠিক একই রকমের পাহাড়। আমার মনে হচ্ছে, আমি ওই পাশের পাহাড়টাতেই ফলগুলো পেয়েছিলুম।”

কাকাবাবু থেমে কয়েকবার জোরে জোরে নিশ্বাস নিলেন। তারপর বললেন, “তোমার আর কিছু ভুল হয়নি তো? তুমি ওই লাল ফল নিজে কি সত্যি খেয়েছিলে?”

অরিজিৎ বলল, “নিশ্চয়ই। আপনার কাছে কি আমি মিথ্যে কথা বলব? তা ছাড়া এরকম একটা অদ্ভুত অভিজ্ঞতা না হলে আপনার কাছে আমি এত দূর থেকে ছুটে যাবই বা কেন!”

কাকাবাবুর এক দিকের কাঁধে ঝুলছে ক্যামেরা, অন্য দিকের কাঁধে রাইফেল। তিনি দুটোই নামিয়ে রাখলেন। তারপর ওভারকোটের পকেট থেকে একটা ছোট ফ্লাক্স বার করে এক ঢোঁক গরম চা খেলেন।

হঠাৎ ডান দিকে ঘুরে একটা ক্রাচ তুলে তিনি বললেন, “ওটা কী দ্যাখো তো অরিজিৎ!”

একটা অতিকায় কচ্ছপের মতন দেখতে পাথরের খাঁজে টমাটো গাছের মতন একটা গাছ উঁকি মারছে। তাতে ফলে আছে ক্যাপসিকামের মতন একটা লাল লঙ্কা!

সেদিকে তাকিয়ে অরিজিতের চোখ বিস্ফারিত হয়ে গেল। সে কোনও ক্রমে বলল, “এই তো, এই তো!”

কাকাবাবু বললেন, “তোমার কথায় এইটুকু বিশ্বাস করা গেল যে, এত উঁচু পাহাড়েও ওইরকম লঙ্কার মতন ফল দেখা যায়। বেশ ভাল কথা। এবার ওটাকে ছিঁড়ে আনো ৷ আমি খেয়ে দেখব!”

অরিজিৎ আর্তকণ্ঠে চেঁচিয়ে উঠল, “না, না! কাকাবাবু, আপনি খাবেন না। সন্তুর জন্য নিয়ে চলুন!”

কাকাবাবু আর কিছু বলার আগেই একটু দূরে খুব জোরে একটা হা-হা-হা শব্দ হল। কোনও জন্তু যেন খুব যন্ত্রণায় কাঁদছে!

কাকাবাবু ফ্লাস্কটা পকেটে ঢুকিয়ে রাইফেলটা তুলে নিলেন।

অরিজিৎ বলল, “কাকাবাবু, চলুন, পালাই! কে যেন আসছে!”

কাকাবাবু গম্ভীর গলায় বললেন, “ওই ফলটা না নিয়ে আমি যাব না। যে আসে আসুক।”

অরিজিৎ কাকাবাবুর হাত ধরে টানতে যেতেই কাকাবাবু এক ঝটকায় তাকে সরিয়ে দিলেন। তারপর লাল ফুলটা ছিঁড়ে নেবার জন্য একটু এগোতেই দেখলেন, মাত্র আট-দশ ফিট দূরে একটা প্রাণীর মুখ। সেটা ভল্লুক কিংবা শিম্পাঞ্জির হতে পারে, কোনও ক্রমেই মানুষের নয়।

কাকাবাবুর প্রথম মনে হল, ক্যামেরা দিয়ে ছবি তোলার। কিন্তু রাইফেল নামিয়ে রেখে ক্যামেরাটা তুলে নিতে দেরি হয়ে যাবে। জন্তুটার চোখ দুটো অসম্ভব হিংস্র, সে এক পা, এক পা করে এগিয়ে আসছে।

কাকাবাবু ছবি তোলার বদলে রাইফেল উঁচিয়ে জন্তুটাকে গুলি করতে গেলেন।

সঙ্গে সঙ্গে অরিজিৎ কাকাবাবুর ওপরে ঝাঁপিয়ে পড়ে বলল, “কাকাবাবু, গুলি করবেন না। ও আমাদের সন্তু! ও সন্তু!”

লোড-করা রাইফেলে ঝাঁকুনি লেগে গুলি বেরিয়ে গেল। তার শব্দ ছড়িয়ে পড়ল এক দিগন্ত থেকে অন্য দিগন্তে। সেই লোমশ প্রাণীটা ভয় পাবার বদলে আরও সামনে এসে ঝাঁপিয়ে পড়ল ওদের দুজনের ওপর।

অরিজিতের কথা শুনেই কাকাবাবু দ্বিতীয়বার গুলি করতে পারলেন না। তিনি চেঁচিয়ে উঠলেন, “সন্তু? তুই কি সন্তু?”

লোমশ প্রাণীটা কাকাবাবুকে এক ধাক্কা মারল। অরিজিৎকে শূন্যে তুলে ছুড়ে দিল নীচের দিকে। সে গড়িয়ে পড়ে যেতে লাগল।

জন্তুটার ধাক্কায় কাকাবাবুও গড়িয়ে গেলেন খানিকটা। কিন্তু এক জায়গায় থেমে যাবার পর বুঝলেন, তাঁর নিজের হাত-পা ভাঙেনি। কিন্তু অরিজিৎ তখনও গড়াচ্ছে।

তিনি চিৎকার করে বললেন, ‘আং শেরিং, ছোটা দাজু, ওকে ধরো!”

খানিক বাদে ছোটা দাজুর সাহায্য নিয়ে কাকাবাবু নীচে নেমে এলেন। আং শেরিং অরিজিৎকে কোলে নিয়ে বসে আছে। অরিজিতের জ্ঞান নেই, তার মাথা কেটে গলগল করে রক্ত বেরোচ্ছে, খুব সম্ভবত একটা হাতের হাড়ও ভেঙে গেছে। জামা-টামা রক্তে মাখামাখি!

আং শেরিং শান্ত গলায় কাকাবাবুকে বলল, “সাহেব, তোমাদের বলেছিলুম না, ওই অপদেবতার পাহাড়ে উঠো না! এক্ষুনি শহরের হাসপাতালে নিয়ে না গেলে এই সাহেবটা বাঁচবে না!”

পরের দিনই কাকাবাবু অরিজিৎকে নিয়ে পৌছে গেলেন কাঠমাণ্ডুতে। কাকাবাবুর নিজেরও যে একটা হাত মচকে গেছে আর ডানদিকের কানের পেছনে অনেকটা জায়গা থেতলে গেছে, সেকথা কাউকে বললেন না। অরিজিৎকে সরকারি হাসপাতালে ভর্তি করে তিনি সেখানেই বসে রইলেন সারা রাত। ভোরবেলা অরিজিতের জ্ঞান ফিরেছে, আর তেমন বিপদের আশঙ্কা নেই শুনে কাকাবাবু ফিরে গেলেন হোটেলে।

সারা রাত জাগলেও সকালবেলা ঘুমোবার কোনও মানে হয় না। কাকাবাবু ভাল করে স্নান করে ব্রেকফাস্টের অর্ডার দিলেন। তার চোয়াল শক্ত হয়ে আছে। তিনি কোনও দিন হার স্বীকার করেন না। তিনি মনে মনে ঠিকই করে ফেলেছেন এর মধ্যে যে, আবার তিনি ওই কাস্তে-পাহাড়ে ফিরে যাবেন। ওই লাল লঙ্কার মতন একটা ফল তার চাই-ই চাই! ওই ফল খাওয়ার পরের ফলাফল তিনি নিজে না বুঝলে সন্তুকে কিছুতেই খুঁজে বার করা যাবে না!

সবেমাত্র ব্রেকফাস্ট শেষ করেছেন, এমন সময় বেজে উঠল টেলিফোন। হাসপাতাল থেকে কোনও খবর এসেছে ভেবে তিনি রিসিভারটা তুলতেই অন্য দিকের গলার আওয়াজ শুনে আনন্দে তার বুকটা কেঁপে উঠল। “সন্তু!”

সন্তু বলল, “উফ, কাকাবাবু, এতক্ষণে আপনাকে পাওয়া গেল। আমি কাল দুপুর থেকে কাঠমাণ্ডুর সব হোটেলে আপনাকে খুঁজছি!”

কাকাবাবু উত্তেজনা দমন করে জিজ্ঞেস করলেন, “সন্তু, তুই কোথা থেকে কথা বলছিস?”

সন্তু বলল, “কলকাতা থেকে। আমাদের বাড়ি থেকে!”

“আমাদের বাড়ি থেকে! তুই তা হলে অদৃশ্য হয়ে যাসনি?”

“হা-হা-হা, কী যে বলেন! আপনিই না বলেছিলেন, মানুষের পক্ষে অদৃশ্য হওয়া অসম্ভব।”

“তা তো বটেই! কিন্তু তোকে আমরা খুঁজে পাইনি কেন? তুই কোথায় গিয়েছিলি? তুই লাল লঙ্কাটা খেয়েছিলি না?”

“হ্যাঁ কাকাবাবু, আমি ভেবেছিলাম, আমি নিজে পরীক্ষা করে দেখব। কিন্তু, ওটা স্ট্রবেরিও নয়, লঙ্কাও নয়, ওটা একটা বিষাক্ত ফল। ওটা খেলে মাথা ঘুরে যায়, কান ভোঁ ভোঁ করে, তারপর মানুষ অজ্ঞান হয়ে যায়। অদৃশ্য-টদৃশ্য কিছু হয় না!”

“তা হলে তুই কোথায় ছিলি, সন্তু?”

“সেটা একটা মজার ব্যাপার! আপনার সেই ত্রিপুরার রাজকুমারের কথা মনে আছে? আপনার ওপর তার খুব রাগ! সে দুটো গুণ্ডা পাঠিয়েছিল আমাকে ধরে নিয়ে যাবার জন্য। গুণ্ডা দুটো ড্রেন পাইপ বেয়ে উঠে এসেছিল ছাদে। তারা ভেবেছিল, আমাকে জোর করে, হাত-পা বেঁধে নিয়ে যাবে। কিন্তু তারা ধরবার আগেই আমি অজ্ঞান। ওরাই ঘাবড়ে গেল!”

কাকাবাবু একটুখানি চুপ করে গিয়ে শান্ত গলায় বললেন, “তোর ভয় পাবার দরকার নেই, সন্তু। আসল ব্যাপার কী হয়েছিল বল তো?”

সন্তু বলল, “আমি আসল কথাটাই বলছি তো! রাজকুমার আমাকে বেঁধে নেবার জন্য দুটো লোক পাঠিয়েছিল। ঠিক সেই সময়ে আমি অজ্ঞান, কোনও বাধাই দিতে পারেনি। লাল লঙ্কাটা তক্ষুনি খেয়েছিলুম যে! তারপর নাকি আমি পাক্কা আড়াই দিন অজ্ঞান হয়ে থেকেছিলুম। গোড়ার দিকটা আমার মনে নেই। কিন্তু শেষের দিকে আমি আধো আধো স্বপ্নে কত দেশ ঘুরে বেড়িয়েছি। অন্যদের কথা একটু একটু শুনতে পেলেও উত্তর দিতে পারিনি! বুঝলেন কাকাবাবু, এই লাল লঙ্কার রহস্যটা আমি আবিষ্কার করেছি। ওটা একটা বুনো বিষাক্ত ফল, ওটা খেলে মানুষ অনেকক্ষণ অজ্ঞান হয়ে থাকে। সেই সময় স্বপ্ন দেখে ভাবে, বুঝি অদৃশ্য হয়ে অনেক জায়গায় ঘুরছে। আমি ডেফিনিট, অরিজিৎদার এইরকম ব্যাপারই হয়েছে!”

কাকাবাবু অবিশ্বাসের সুরে বললেন, “সেই রাজকুমার লোক পাঠিয়ে তোকে ধরে নিয়ে গিয়েছিল। সেখান থেকে তুই ছাড়া পেলি কী করে!”

সন্তু হাসতে হাসতে বলল, “রাজকুমার খুব জব্দ হয়ে গেছে, কাকাবাবু! ওর লোক তো অজ্ঞান অবস্থায় আমাকে ধরে নিয়ে যায়। আড়াই দিনের মধ্যে আমি জাগিনি, মাঝখানে কী ঘটেছে তা-ও আমি জানি না! এদিকে রাজকুমার ভেবেছিল, ওর শাগরেদদের হাতে মার খেয়ে আমি বুঝি মরতে বসেছি। ডাক্তার ডেকে এনে আমার চিকিৎসা করিয়েছে। ওষুধ খাইয়েছে। আমি চোখ মেলবার পর সে বলেছিল, উঃ, বাঁচালে! তোমাকে দু’-চারদিন আটকে রেখে তোমার কাকাবাবুর কাছ থেকে দু’-চারটে জিনিস আদায় করব ভেবেছিলাম। শেষে দেখছি, মরা মেরে খুনের দায়ে পড়ার মতন অবস্থা! তুমি মরে গেলে আমাদের পুরো উদ্দেশ্যটাই ব্যর্থ হয়ে যেত! যাও বাছা, এবারের মতন ফিরে যাও ঘরে। কী খেলাই দেখালে। আড়াই দিন অজ্ঞান, অথচ শরীরে মাথায় কোনও চোট নেই। জানেন কাকাবাবু, শেষ পর্যন্ত রাজকুমার আমাকে খাতির করে বাড়িতে পৌঁছে দিয়েছে কাল দুপুরে। তার পর থেকেই আপনাকে টেলিফোনে ধরবার চেষ্টা করছি।”

সন্তুর সঙ্গে কথা শেষ করার পর কাকাবাবু একটা স্বস্তির নিশ্বাস ফেললেন। অরিজিতের ওপর তার রাগটাও কমে গেল। সে বেচারা ওই বিষফল খেয়ে অজ্ঞান হয়ে যাওয়াটাই অদৃশ্য হওয়া ভেবেছে। এই জন্যই ঝোপেঝাড়ে যেসব অচেনা ফলটল ফলে থাকে, তা হুট করে খেতে নেই। নিজের ভুলের জন্য অরিজিৎ যথেষ্ট শাস্তি পেয়েছে।

কিন্তু কাস্তে-পাহাড়ের চূড়ার কাছে যে এসে হঠাৎ হানা দিল, সে কি কোনও ছদ্মবেশী মানুষ, না, সত্যিই ইয়েতি!

কাকাবাবু ঠিক করলেন, আবার ওই পাহাড়ের চূড়ায় একবার যেতে হবে।

২ মার্চ ১৯৮৮

heading1 = টিকটিকি অতীন্দ্রিয় শক্তি ও বেদান্ত বর্ধন  -আশাপূর্ণা দেবী

টিকটিকি অতীন্দ্রিয় শক্তি ও বেদান্ত বর্ধন  -আশাপূর্ণা দেবী

এত কাণ্ডের কিছুই হত না যদি না গাবদাগোবদা টিকটিকিটা আচমকা বেদান্ত বর্ধনের দেওয়াল-ধারে রাখা টেবিলটার ওপর ধপাস করে এসে পড়ত, আর আর্ত বেদান্তর আর্তনাদ আর টেবিল চাপড়ানোর ধাক্কায় তরতরিয়ে দেওয়ালে উঠে যেত।

টিকটিকিতে বড় ভয় বেদান্তর। ওঁর স্থির বিশ্বাস ওই দেওয়ালবাসী প্রাণীগুলোর মধ্যে কোনও অতীন্দ্রিয় শক্তি আছে। ওরা ভাগ্যের ভালমন্দ অথবা ভবিষ্যতের কোনও লাভক্ষতির খবর বয়ে আনে। তবে ওদের ভাষাটা বোঝা চাই। বেদান্তর ঠাকুমা নাকি ওই টিকটিকিদের ভাষা বুঝতেন। মাঝে-মাঝেই তিনি বলে উঠতেন, “সংসারে একটা বিপদ-আপদ আসছে।” অথবা বলতেন, “সংসারে শিগগিরই একটা শুভ ঘটনা ঘটবে।”

কার কাছে এই সব আগাম খবর পেতেন ঠাকুমা?

কার কাছে আবার? ওই অমোঘ জ্যোতিষী টিকটিকিদের কাছে।

তখন বেদান্ত ঠাকুমার এই কথাটথাগুলো তেমন আমল দিতেন না। কেনই-বা দেবেন? স্কুলে পড়ুয়া ছাত্ররা একমাত্র বন্ধুদের কথা ছাড়া আর কারও কথাকে আমল দেয়? বেদান্তও দেননি তখন। কাজেই টিকটিকির ভাষাটি শিখে নেবার চেষ্টামাত্র করেননি। পরে, মানে আর কি এখন তার জন্যে আফসোস হয়। তা কী আর করা? সময় থাকতে শিখে নেননি যখন। এখন তাই টিকটিকি দেখলেই আতঙ্ক হয়, ওই বুঝি কী অমঙ্গল বার্তা বয়ে আনল। ঠাকুমা মারা যাবার পর থেকেই এই ধারণাটি জন্মে বসে আছে বেদান্তর। কারণ একদিনের মাত্র রুগি, জ্বর-জ্বর ভাব ঠাকুমা, রোদে পা ছড়িয়ে বসে তেল-নুন-মাখা মুড়ি খাচ্ছিলেন কাঁচালঙ্কা চটকে-চটকে, হঠাৎ ছড়ানো পায়ের ওপর ধপাস করে একটা টিকটিকি এসে পড়ল।

কোন পায়ে? কোন পায়ে আবার? যত নষ্টের গোড়া ডান পায়ে। সেই পায়ে এক ঘটি জল ঢেলে ঠাকুমা মুড়ির বাটিটা ঠেলে সরিয়ে রেখে ডেকে উঠলেন, “ওরে বেদা, তোর বাপকাকাকে বল খাটিয়া এনে মজুত রাখতে। আজই আমার জীবনের শেষদিন।”

বললে লোকে বিশ্বাস করুক আর না করুক, সেই রাত্রেই ঠাকুমা মারা গেলেন। লোকে বলতে পারে কাকতালীয়। কিন্তু তাই কি? এর পর আর টিকটিকি-আতঙ্ক হবে না বেদান্তর? কিন্তু প্রাণীগুলো এমন, ওর বাসা খুঁজে বার করে উৎখাত করে তাড়াবার কোনও উপায় নেই। ব্যাটাদের আদৌ কোনও বাসাটাসা থাকে কি না তাই বা কে জানে।

বেদান্ত তাই এখন এই তাড়া-খাওয়া টিকটিকিটাকে নির্নিমেষে দেখতে লাগলেন, কোথায় যায়। কিন্তু আশ্চর্য, খানিকটা উঠে গিয়ে আর কোথাও গেল না। হঠাৎ নট-নড়নচড়ন হয়ে দেওয়ালের একটা জায়গায় স্থির হয়ে আটকে গেল।… আর তখনই দেওয়ালটা ভাল করে লক্ষে পড়ল বেদান্তর।

ওটা কী ব্যাপার? ঠিক ওইখানটায় দেওয়ালে একটা চারচৌকো দাগ কীসের? ময়লা দেওয়ালে একটুকরো সাদা ছাপ। ঠিক চারচৌকো নয়, দশ ইঞ্চি বাই ছ’ ইঞ্চি গোছের। কীসের ছাপ? বেশ বোঝা যাচ্ছে, ওখানে দীর্ঘকাল যাবৎ কোনও একটা ওই মাপের ছবিটবি কিছু টাঙানো ছিল, সেটা এখন আর নেই।

বেদান্ত তীক্ষ্ণ দৃষ্টিক্ষেপ করে দেখতে-দেখতে ভাবতে থাকলেন, কী টাঙানো ছিল ওখানে? কী আর থাকবে ছবি ছাড়া? কীসের ছবি? কোনও নিসর্গচিত্র?

দুর! ওই ছায়া-ছায়া কোণের দিকে একটুখানি দেওয়ালে আবার তেমন ছবি! কারও ফোটোই নিশ্চয়!

কার ফোটো ছিল ওখানে? কার?

সড়াত করে টিকটিকিটা সরে গেল। আর সঙ্গে সঙ্গে চড়াত করে মনে পড়ে গেল, ওখানে টাঙানো ছিল বেদান্তর দাদামশাইয়ের একখানা ফোটো। কবে আর তাকিয়ে দেখতে গেছেন? ধুলোয়-ধোঁয়ায় আর মাকড়সার জালে ঢাকাই পড়ে ছিল।

মনে পড়ল কবে যেন একদিন ঘরে ঝুল হওয়া নিয়ে রাগারাগিও করেছিলেন। কিন্তু তারপর? ছবিটা কোথায়?… অন্য কোনও দেওয়ালে টাঙানো হয়েছে? কই? সারা বাড়ি ঘুরে এলেন বেদান্ত। নাঃ, কোনও দেওয়ালেই নেই। কেনই বা থাকবে? বেদান্তর দাদামশাইয়ের ওই ঝাপসা হয়ে যাওয়া হলদেটে ফোটোখানা নিয়ে কার মাথাব্যথা? ছবিটার আদর ছিল বেদান্তর মা বেঁচে থাকতে। তিনিই রোজ সন্ধেবেলা একটা ধূপ জ্বেলে ছবিটার সামনে বারকতক ঘুরিয়ে ঘুরিয়ে, সেটা হাতে রেখেই দু’ হাত জোড় করে প্রণাম করে চলে যেতেন। আবার মাঝে-মাঝে একদিন পা উচু করে ডিঙি মেরে আঁচল দিয়ে ঘষে ঘষে মুছতেন ওই ছবির কাচটা।

তা সে তো কোন কালের কথা!

তারপর আবার কে দেখেছে, ছবিটা আছে কি না আছে।

কিন্তু ‘ছিল না’ বললে তো চলবে না। ছিল তার জাজ্বল্য প্রমাণ হয় দেওয়ালে, ওই ফর্সা ছাপটি।

তার মানে, ছিল। কেউ সরিয়েছে। তার মানে চুরি করেছে।

যেই না ওই কথাটা মাথায় খেলে গেল, সঙ্গে-সঙ্গে বেদান্ত বাড়ি তোলপাড় করা গলায় চিৎকার করে উঠলেন, “আমার ঘর থেকে জিনিসপত্র সরাচ্ছে কে? অ্যাঁ! চুরি করবার জন্যে বাড়িতে আর ঘর পায়নি? ঠিক আমার ঘর থেকেই চুরি। আমি ভালমানুষ, কিছু বলি না বলে তাই। কেমন?”

বেদান্তর উদ্দাম তড়পানিতে এ পাশের ঘর থেকে বেরিয়ে এল দিগন্ত, তার বউ, আর ছেলে। ও পাশের ঘর থেকে সুমন্ত, তার বউ, আর মেয়ে। ভাড়ার ঘর থেকে পিসিমা।

“ব্যাপার কী? অ্যাঁ। এত চেঁচামেচি কীসের? চেঁচানো তোমার একটা রোগ দাদা!”

“কী? চেঁচানো আমার রোগ?”

বেদান্ত তুড়িলাফ খান, “ঘর থেকে জিনিসপত্তর হাওয়া হয়ে যাবে, আর চুপ করে থাকতে হবে? তোমাদের এইরকম ভালমানুষিতেই চোরকে প্রশ্রয় দেওয়া হয়, তা জানো?”

পিসিমা এক দাবড়ানি দিয়ে বলে ওঠেন, “তোর তো চিরকালই সর্বস্ব ‘চুরি’ যায়। গেঞ্জিটা, তোয়ালেটা, বইটা, কলমটা একবার দেখতে না পেলেই হাঁক পাড়িস চুরি গেছে! চুরি গেছে!’ বলি তোর ঘরে আছেটা কী যে চুরি যাবে?”

“নেই? আমার ঘরে কিছু নেই? জানো, আমার ঘরে যেসব রেয়ার’ বই আছে, তার গোটাকতক হাতাতে পারলেই চোরের ভবিষ্যৎ সোনা দিয়ে বাঁধানো হয়ে যাবে। ওই সব বই—আমি সেই বারো বছর বয়েস থেকে ফুটপাতে ঘুরে ঘুরে!…”

দিগন্ত বলল, “বই চুরি গেছে? কী বই? কীভাবে গেল? বাড়িতে সবসময় এত লোক। তা হলে কেউ পড়তে নিয়ে গিয়ে ফেরত দেয়নি নিশ্চয়।”

বেদান্ত তার টিংটিঙে শরীরটা নিয়ে প্রায় লাফ খান, “বই চুরি গেছে বলেছি এ কথা?”

“বাঃ। তা হলে? কী চুরি গেছে?”

সুমন্ত বলে, “তা হলে কী চুরি গেল দাদা? টাকাপয়সা? তা যেতেই পারে। যেভাবে যেখানে-সেখানে ফেলে রাখো। কখনও টেবিলে, কখনও বইয়ের র‍্যাকের মাথায়, কখনও বিছানার ওপর। চাবিটাবির তো পাট নেই! তো, কত টাকা গেছে তার হিসেব আছে? নাকি তাও নেই?”

বেদান্ত দু’হাতে চুলের মুঠিটা চেপে ধরে (না না, ভাইয়ের চুলের মুঠি নয়। নিজেরই।) আর্তনাদ করে ওঠেন, “ওঃ! বলেছি টাকা চুরি গেছে আমার? হাজার-হাজার টাকা? আশ্চর্য! ভাল করে কিছু না শুনেই রিমার্ক পাস! জ্ঞান দিতে আসা!”

দিগন্তর ছেলে টুকাই আর সুমন্তর মেয়ে মকাই দু’জনে কাছাকাছি দাঁড়িয়ে কী যেন ফিসফিস করছিল, হঠাৎ দু’জনেই হিহি করে হেসে উঠল।

“অ্যাই! হাসলি যে? হঠাৎ হাসলি যে? বল বলছি কেন হাসলি?”

“বলছি, বলছি, হিহি, বলছিলাম রেগে গেলে জেঠুকে ঠিক টিভি-র রামায়ণের রাবণের মতো দেখায়। চোখ একদম গোল হয়ে যায়।”

“বটে! বটে! এই সব ফাজলামি শেখা হচ্ছে? হবেই তো। ইংলিশ মিডিয়ামের ফল।”

সুমন্তর বউ বলে উঠল, “এর মধ্যে আবার ‘ইংলিশ মিডিয়াম’ এল কোথা থেকে বড়দা?”

“এল কোথা থেকে? হুঁ! গুরুজনকে ঠাট্টা করতে নেই, এ শিক্ষা দেয় তোমাদের ওইসব বিলিতি ইস্কুল?” পিসিমা বলে ওঠেন, “তুই থাম তো বেদা! গুরুজন যদি উচ্চিংড়ের মতন তুড়িলাফ খেতে খেতে চেঁচিয়ে বাড়ি মাথায় তোলে, তো ছেলেমানুষরা হেসে ফেলবে না? বলি এতক্ষণ তো জানতে পারলুম না তোর চুরিটা গেছে কী? তবে বুঝি গেছে তোর সেই রং-জ্বলা পচা পুরনো লুঙ্গিটা? প্রাণ ধরে যেটাকে ন্যাতা করতে দিতে পারছিস না। পরেছিস দেখলেই গা জ্বলে যায়। হাড়কুচ্ছিত।”

বেদান্ত হঠাৎ গুম হয়ে দালানে পড়ে-থাকা একটা টুলের ওপর বসে পড়ে বলেন, “ওঃ, অসহ্য! অনেক দিন ধরেই দেখছি ওইটার ওপর তোমার শ্যেনদৃষ্টি। নিয়ো। আজই ওটাকে নিয়ে তোমার গিয়ে ন্যাতা’ করোগে। কিন্তু পিসি একটু সিরিয়াস হতে শেখো। এই তোমার স্বভাবের দোষেই বাড়ির একটা প্রাণীও সিরিয়াস হতে শিখল না। দোতলায় শোবার ঘরের মধ্যে থেকে একটা জিনিস চুরি গেল, অথচ সেটা কেউ গায়েই মাখছে না। ব্যাপারটার গুরুত্ব বোঝবার ক্ষমতাই নেই কারও! আজ এ-ঘর থেকে না-হয় মোটে একটা জিনিস বেমালুম, বেপাত্তা হয়ে গেল। এর পর ক্রমাগতই সব ঘর থেকে সবকিছুই বেপাত্তা হতে থাকবে না তার গ্যারান্টি আছে?”

দিগন্ত বলে ওঠে, “সে তো নেই-ই। কিন্তু কী গেছে সেটা তো বলছ না। বলো। তা হলে পুলিশে একটা ডায়েরিফায়েরি করিয়ে আসি।”

বেদান্ত বিরক্ত কণ্ঠে বলেন, “পুলিশের কথা উঠছে কেন? অ্যাঁ? খাল কেটে কুমির আনা আর থানায় গিয়ে পুলিশ ডেকে আনা সমতুল্য, তা জানিস ? আর কী গেছে জানলে পুলিশ গ্রাহ্য করবে ভাবছিস?”

পিসি এবার রেগে উঠে বলেন, “তো, বলবি তো কী গেছে? তেমন দামি কিছু গেলে পুলিশের কাছে শরণ নেওয়া ছাড়া গতি কী?”

বেদান্ত বর্ধন গম্ভীরভাবে বলেন, “পুলিশের কাছে ‘তেমন কিছু হবে না পিসি, তবে আমাদের কাছে অনেক দামি। চুরি গেছে দাদামশাইয়ের সেই ছবিটি।”

“দাদামশাইয়ের ছবিটি।”

“দাদামশাইয়ের সেই ছবিটি!”

প্রায় সমস্বরে সকলে মিলে বলে উঠল, “কোন ছবিটি! কার দাদামশাইয়ের?”

বেদান্ত এখন আর উচ্চিংড়ের মতো লাফ খান না। আত্মস্থভাবে গম্ভীর গলায় বলেন, “পিসি বাদে সকলেরই দাদামশাই। আর কোন ছবি? ছবি হচ্ছে সেইটি! মা বেঁচে থাকতে রোজ সন্ধেবেলা যার সামনে একটা ধূপ জ্বেলে চরকিপাক ঘোরাতেন।”

ব্যাপারটা অনেক দিনের পুরনো। বউ-দুটো দেখেছে কি দেখেনি কে জানে। ভাই-দুটোও তেমন মনে করতে পারল না। তবু বলল, “হ্যাঁ, হ্যাঁ। মনে পড়েছে। তো, সেই ছবিটা চুরি গেছে?”

“গেছে। আমার টেবিলের ধারের পুব দেওয়ালের কোণ বরাবর ছিল, হঠাৎ আজ দেখছি নেই। অথচ ওই ঘরেই আমি শুই। কখন কোন ফাঁকে এই ঘটনা ঘটল তাই ভেবে তাজ্জব হয়ে যাচ্ছি।”

পিসিও সঙ্গে-সঙ্গে খরখরিয়ে ওঠেন, “তার বাড়া তাজ্জব তো তুইই করছিস রে বেদা!.. তোর দাদামশাইয়ের সেই মান্ধাতার আমলের রং-জ্বলা ছবিখানা চোরে চুরি করতে এল! চোরের আর খেয়েদেয়ে কাজ নেই।”

বেদান্ত আরও আত্মস্থভাবে বলেন, “রোসো, একে-একে জবাব দাও। দাদামশাই কারও মান্ধাতার আমলের ভিন্ন আধুনিক আমলের হয় না বুঝলে? আর পুরনো হয়ে গেলেই দেওয়ালে টাঙানো ফোটোর রং জ্বলে যেতে বাধ্য। কাজেই এতে জিনিসটার দাম কমে যায় না।”

কিন্তু, দাদা! ওই ছবিটা চুরি করতে আসবার দায় পড়েছে কার?”

“দিগন্ত, তুইও দেখছি ইংলিশ মিডিয়ামের দোষগুলি আহরণ করে ফেলেছিস। ‘দায় পড়েছে’ শব্দটা কি দাদামশাইয়ের পক্ষে বেশ সম্মানজনক?”

মেজদাকে কোণঠাসা হতে দেখে সুমন্ত বলে ওঠে, “হাঁ, কথাটা ঠিক! ওভাবে বলা উচিত হয়নি মেজদার। তবে কথা হচ্ছে ওই সামান্য ছবিখানাকে চুরি করতে আসবে কে?”

“তুমিও সেই একই ভুল করছ সুমন্ত। ছবিটা সামান্য নয় অসামান্য। বুঝলে? তুমি কি আর একবার দাদামশাইকে সামনে বসিয়ে তার সেই সৌম্যমূর্তির একখানি ছবি তুলে নিয়ে দেওয়ালে ঝুলিয়ে রাখতে পারবে? বলো, পারবে?”

দুই ভাইয়ের দিকে তীব্র দৃষ্টি হানেন বেদান্ত।

পারবে এ-কথা আর কে বলবে? তাই ভাইয়েরা চুপ। তবে ছোট ভাইয়ের বউ বলে ওঠে, “কিন্তু বড়দা, ওই ছবিটি আমাদের কাছে যতই মূল্যবান হোক, ওর তো আর কোনও বাজারদর নেই। যে চুরি করবে, তার লাভ কী? মানে কোন মোটিভে সে

বেদান্ত ক্রমেই গভীর থেকে গভীরে চলে যাচ্ছেন। হাত তুলে বলেন, “থামো বউমা। ‘খুন’ আর ‘চুরি’ এই দুটো ব্যাপারের ‘মোটিভ’ সবসময় রহস্যাবৃত। অপরাধ বিজ্ঞানের বইটইগুলো যদি একটু পড়তে-টড়তে। ওইসব দামি-দামি দুর্লভ গ্রন্থ বাড়িতে পড়ে থেকে থেকে পচছে, অথচ তোমরা একবারও—যাকগে। এখন আমার একটি প্রশ্নের উত্তর দাও তোমরা। দাদামশাই নিশ্চয় ছায়া থেকে কায়া হয়ে গিয়ে পায়ে হেঁটে কোথাও চলে যাননি?”

“না, তা মানে সে-কথা কে বলছে?”

“তোমরাই বলছ। আমি তো বলছি কেউ দেওয়াল থেকে নামিয়ে নিয়ে না গেলে…” হঠাৎ আবার আগের মতো তুড়িলাফ খেয়ে চেঁচিয়ে ওঠেন বেদান্ত, “আলবাত কেউ নিয়েছে। ছবিখানা নিজে নিজে উড়ে চলে যেতে পারে না। চোর কে খুঁজে বার করতেই হবে।”

পিসিও এবার আবার তেড়ে ওঠেন, “তবে, দে, এক্ষুনি পুলিশেই খবর দে। কুকুর নিয়ে এসে তাকে দিয়ে শুঁকিয়ে-শুঁকিয়ে চোরকে খুঁজে বার করুক। সাধে বলি বিয়ে-টিয়ে না করে রাতদিন যত রাজ্যের উনচুটে-উনচুটে বই নিয়ে পড়ে থাকলেই এইরকম উনচুটে-বুদ্ধি হয়। তোর দাদামশাইয়ের ছবিখানা চুরি করে কার কী স্বর্গলাভ হবে তা একবার খেয়াল করছিস না? আসলে ছবিটা ছিলই কি না তা কে জানে।”

“কী? আসলে ছিলই কি না? এসো। দেখে যাও। দেখে যাও সবাই। এসো বলছি…”।

“এই এক পাগলের পাল্লায় পড়া গেল বাবা! যেটা নেই’, ‘চুরি’ গেছে ‘উড়ে গেছে, ‘হাওয়া’ হয়ে গেছে, সেটা আবার দেখবে কী?”

হ্যাঁ। আছে দেখবার। সেই দাগটি। একদা যে ছিল দীর্ঘকাল ধরে, তারই স্মৃতিচিহ্ন বহন করে দাঁড়িয়ে আছে দেওয়ালখানা।

“তবে? এখন পথে এসো সবাই।”

বেদান্ত বলে ওঠেন, “যখনই সেই গাবদাগোবদা টিকটিকিটা বিনা নোটিসে এসে টেবিলে পড়েছিল তখনই বুঝেছি বাড়িতে একটা কিছু ঘটেছে। আশঙ্কাটি সত্যি হল। দেখছি, চিরদিনের দাদামশাই আমাদের ছেড়ে চলে গেছেন।”

“টিকটিকি!” সবাই হতভম্ব।

পিসি খ্যানখেনিয়ে চেঁচিয়ে ওঠেন, “এর মধ্যে আবার টিকটিকি এল কোথা থেকে?”

বেদান্ত আবার গম্ভীর হল, “টিকটিকিরা যে কোথা থেকে আসে, তা ভগবানের ঠাকুর্দাও জানে না। কেউ কখনও ওদের বাসা দেখেছে? ইঁদুর, আরশোলার মতো ছানাপোনা নিয়ে ঘরসংসার? দেখেছ কেউ? কেউ না। থাকলে তো দেখবে? ওঁরা হঠাৎ-হঠাৎ আসেন একটা কোনও খবর দিতে। হয় শুভ নয় অশুভ। যে-কোনও খবর।”

“খবর। তুই যে আমায় হাঁ করে দিচ্ছিস বেদা! টিকটিকি কি খবরের অফিসে চাকরি করে, না ডাকপিয়ন? তাই খবর দিতে আসে?”

“পিসি!”

বেদান্ত জলদগম্ভীর ভাবে বলেন, “আমার ঠাকুমা তোমারই নিজের মা ছিল না? বলো ছিল কি না?”

“তো, আমি কি বলেছি সৎমা ছিল?”

“তোমার ব্যবহারটা অবশ্য সেইরকমই।…বলি—ঠাকুমা যেদিন মারা গেল? মনে নেই? ঠাকুমা বলে ওঠেনি আজই আমার শেষদিন।”

পিসি হাত দুটো জোড় করে একবার কপালে ঠেকিয়ে বলে, “ও কথা বাদ দে। ওকে বলে কাকতালীয়। তারপর থেকে এই আমারই গায়ে-মাথায়, হাতে-পায়ে অন্তত বিশবার টিকটিকি পড়েছে। ভাড়ার ঘরের দেওয়ালে তো রাতদিন টিকটিকি ঘুরছে, তো গায়ে পড়লে আমিও তো মায়ের মতো বলে উঠি, আজই আমার শেষদিন। কই ফলেছে কোনও দিন?”

“অবিশ্বাসীদের কিছুই ফলে না।” বেদান্ত অমোঘ স্বরে বলেন, “বিশ্বাসের জোর থাকলে হাতে-হাতেই ফলত!”

“ভাগ্যিস সে জোর নেই।” পিসি বলে ওঠেন, “মায়ের মতন দুম করে মরে যেতে আমার দায় পড়েছে। টিভিতে কত সব ভাল-ভাল সিরিয়াল চলছে। তা ছাড়া শুনছি আবার নাকি রামায়ণের শেষাংশ দেখাবে। তারপর আবার মহাভারত।… একটা টিকটিকির মান রাখতে মরতে যাব কেন রে?”

“মরতে বলা হয়েছে তোমায়?”

“প্রকারান্তরে তো তাই বললি। বিশ্বাস থাকলে হাতে-হাতে ফল পেতুম।”

“বাজে তর্ক কোরো না পিসি! সাধে বলি, কিছুতেই সিরিয়াস হতে শিখলে না! বাড়িতে একটা অস্বাভাবিক চুরি হয়ে গেল, অথচ কে বলতে পারে ছবিখানা শুধুই ছবিমাত্র ছিল কি না। কোনও দিন তো খুলে দেখা হয়নি পিছনে কোনও গোপন দলিল, কি গোপন উইল, কিংবা পারিবারিক কোনও মূল্যবান হিরেটিরে সঁটা ছিল কি না।… আমরা ভেবে রেখেছি ছবি না ছবি! যে নিয়েছে সে হয়তো সন্ধান-সুলুক জেনে ফেলে…”।

“মাথাটার চিকিৎসা করাও দাদা।”

বলে ভাইয়েরা হাসতে-হাসতে চলে যায়। এবং তাদের বউরাও সেই কাজই করে তবে হাসি চাপতে-চাপতে। শুধু টুকাই আর মকাই, যারা এতক্ষণ জেঠুর নানা দাপট দেখছিল, তারা কাছে সরে এসে বলে, “জেঠু, ছবির মধ্যে থাকে ওসব?”

“থাকেই তা বলছি না। থাকতে পারে। দাদামশাই ছিলেন জমিদার মানুষ! কোনও আশ্চর্য ঘটনা তো থাকতেও পারে! হয়তো-বা কোনও গুপ্তধনের সন্ধানী ম্যাপ একখানা ছবির পিঠে সেঁটে রেখে মেয়েকে দিয়েছিলেন।”

“জেঠু, আমরা খুঁজব?”

“বিশ্বাস থাকে তো খোঁজো মানিকজোড়! তো, আমি পুরস্কার ঘোষণা করছি—যদি কেউ খুঁজে বার করতে পারে নগদ দশ টাকা পুরস্কার।”

“এ মা। মোটে দশ টাকা! বললে যে ছবির মধ্যে ‘গুপ্তধনের ম্যাপ’, উইল না কী যেন, তা ছাড়া দামি হিরেটিরে সাঁটা আছে…”।

“আছেই, তা বলেছি? বলেছি, থাকতে পারে। ঠিক আছে, কুড়ি টাকা!”

“না—আ জেঠু, পঞ্চাশ টাকা!”

বেদান্ত চশমার মধ্যে থেকে ঝিকঝিকিয়ে তাকিয়ে হেসে বলেন, “এই বয়েসে খুব ওস্তাদ হয়েছিস দেখছি। হবেই তো—ইংলিশ মিডিয়াম বলে কথা! ঠিক আছে পঞ্চাশ টাকাই, ব্যাস। আর বাড়বে না!”

“না, না! আর না। তো কোথায় খুঁজব জেঠু?”

“বাঃ। চমৎকার। সেটা আমি বলে দেব? ও পিসি শুনছ?”

পিসি বলেন, “সবই শুনছি। তবে খুঁজে যদি পায় কেউ তোর দাদামশাইকে, তেনার পিঠের ছাল ছাড়িয়ে দেখবি তো কী আছে না আছে?”

“পিঠের ছাল ছাড়িয়ে?”

“তাই তো বলছিস! সেই আশাতেই দুটো পুঁটকেকে পঞ্চাশ টাকা প্রাইজ কবুল! সাতজন্মে শুনিনি এমন কথা। আমাদের ছেলেবেলাতেও হারানো জিনিস খুঁজে বার করতে পারলে বাবা প্রাইজ দিতেন। একটা চকচকে আধুলিই ছিল যথেষ্ট। তেমন দামি জিনিস হলে হয়তো আস্ত একটা টাকা। তাই পেলেই মনে হত রাজ-ঐশ্বর্য।”

বেদান্ত বললেন, “তা সেটা মনে হতে পারে পিসি, তোমাদের ছেলেবেলায় এক পয়সায় একখানা ভাল ঘিয়ের হিঙের কচুরি পেতে। এখন বাদাম, তেলেভাজা, একখানা হিঙের কচুরি খেতে এক টাকা লাগে। তা হলেই হিসেব করো।”

“আমার অত হিসেবের মাথা নেই। সময়ও নেই। এখন ভেবে মরছি ওই দুটো নন্দী-ভৃঙ্গিকে। ‘দাদামশাই’ খুঁজতে লাগিয়ে দিয়ে আমার কী মুণ্ডুপাত করলি। দুটোতে মিলে এখন স্বর্গ মর্ত্য পাতাল তছনছ করে বেড়াবে।”

“পিসি, দুটোর মধ্যে একটা তো মেয়ে। তুমি নন্দী-ভৃঙ্গি পেলে কোথায়?”

“মেয়ে। মেয়ে বলে কোনও কথা আছে নাকি রে এখন বেদা? মেয়েরা তো এখন সেপাইয়ের বাবা। ওই মেয়ে নন্দীটির অসাধ্য বলে কিছু নেই।”

“বাঃ। বাঃ। তা হলে তো অতি উত্তম। জিতে রহো বেটা।”

বলে দুটোর মাথায় ঠোকাঠুকি করে ঘরে ঢুকে যান বেদান্ত।

আর নন্দী-ভৃঙ্গি দু’জন তখনই বাড়ি তছনছ শুরু করে দেয়। সিঁড়ির তলা থেকে আলমারির মাথা, কয়লার ঘর থেকে রান্নাঘর। সারা বাড়িতে অবিরতই চারখানি ছোট-ছোট পায়ের বিপুল ধুপধাপ। স্কুলে স্ট্রাইক চলছে। অগাধ সময়।

“তাই বলে তোরা বালিশ ছিঁড়ে তুলো ছড়াবি?”

টুকাই-মকাইয়ের মায়েরা রেগে আগুন।

“দেখুন দাদা! কী কাণ্ড করছে এরা। সারা ঘরে বালিশ-ছেঁড়া তুলো।”

বেদান্ত গম্ভীর ভাবে বলেন, “তার মানে ওরা বৈজ্ঞানিক পদ্ধতিতেই কাজ করে চলেছে। কিছু খুঁজতে হলে এইভাবে গোড়া গেড়েই কাজ করতে হয়। গোয়েন্দা পুলিশরাও এই ওয়ে’তে চোরাই মাল খোঁজে। আমার তো বিশ্বাস হচ্ছে এরাই পারবে হারানো মাল উদ্ধার করতে।”

অতএব ওরা বীরবিক্রমে সন্ধান চালিয়ে যাচ্ছে বাড়ির যত ড্রয়ার উটকে, যত গদি-তোশক উলটে, যত বইয়ের র‍্যাক বিধ্বস্ত করে। শুধু পিসি বলেছেন, খবরদার আমার ঠাকুরঘরের চৌকাঠ ডিঙোবি না। আর চিলেকোঠায় দু’দিন ধরে সর্বদা তালা ঝুলছে, এই যা অসুবিধে।

তালা ঝুলছে কেন?

যারা এই ঘরটার মালিক তারা দু’দিনের জন্যে তালা ঝুলিয়ে দেশে গেছে বলে।

অবশেষে বোধহয় হল সাধনায় সিদ্ধি।

কাঠবিড়ালিতেই সাগর বাঁধল বোধহয়।

উত্তেজিত দুই বীর এসে চুপিচুপি প্রশ্ন করে, “জেঠু, তোমার দাদুর দাড়ি ছিল?”

“দাদুর কী ছিল তা তো আর চক্ষে দেখিনি বাবা! তিনি তো আমার জ্ঞানের আগেই পটল তুলেছিলেন। তবে ছবিটার মনে হচ্ছে ছিল একটু-একটু দাড়ি।”

“জেঠু, তোমার দাদু জামা পরতেন না খালি গায়ে থাকতেন?”

“দ্যাখ, শুনেছি জমিদার মানুষ ছিলেন, জামাটামা কি আর না পরতেন? তবে ছবিটায় বোধহয় পুজো করতে বসার স্টাইলে শুধু ধুতি-চাদর পরে বাবু’ গেড়ে বসে থাকা ছিল।”

টুকাই রেগে উঠে বলে, “তোমার কেবল ‘বোধ হয়, বোধ হয়’! ঠিক করে একটা বলবে তো?”

“ওই তো বললাম। খালি গা, কাঁধে চাদর, ধুতি-পরা। তোরা যাকে ‘চৌকো হয়ে বসা’ বলিস। সেইভাবেই ছিল মনে হচ্ছে।”

“ঠিক?”

“ঠিক।”

“হ্যাঁ রে বাবা, ঠিক, ঠিক। এখন বেশ স্পষ্টই মনে পড়ছে।”

দুই ‘শিকারি’ (তা শিকারি বলা যায়) এখন গভীর আত্মস্থের ভঙ্গিতে বলে ওঠে, “বাস, হয়ে গেছে। চোরাইমালের সন্ধান মিলেছে। চোরও আজ এসে যাবে।”

“চোর এসে যাবে মানে? সে ব্যাটা কি তোদের বলেকয়ে?…”

“অত অধৈর্য হোয়ো না তো জেঠু। গোয়েন্দারা এমন চট করে কথা ভাঙে না। আজ দুপুর পর্যন্ত অপেক্ষা করো। হাতে হাতে ধরিয়ে দেব দেখো। ওই…ওই বোধহয় এসে গেলেন চোর-মহারাজ! গলার শব্দ পাচ্ছি।”

‘নাঃ। তোরা দেখছি একখানা ধাঁধা হয়ে উঠলি। দেখি তোদের দুপুর পর্যন্ত।” বলে বেদান্ত বর্ধন তার ঘরে ঢুকে গিয়ে পড়তে পড়তে রেখে-যাওয়া অপরাধ তত্ত্বের বইটা হাতে তুলে নেন। এই বইটাই আজ কদিন ধরে পড়ে চলেছেন।

অবশেষে এল সেই সন্ধিক্ষণ। সেই দুপুর। খাওয়াদাওয়া সেরে ঘরে এসে বসে ঘনঘন ঘড়ি দেখছেন বেদান্ত। ‘দুপুর’ কাকে বলে? বারোটা? সাড়ে বারোটা? একটা?

হ্যাঁ। ঠিক একটার সময় উত্তেজনায় কম্পমান টুকাই আর মকাই চুপিচুপি এসে চাপা গলায় বলে, “জেঠু চলো এই হচ্ছে সুবর্ণ সুযোগ! চটপট চলো।”

“আরে বাবা, যাবটা কোথায়?”

“ছাতে। চিলেকোঠায়। চলোনা আমাদের সঙ্গে। নিঃশব্দে আসবে। সিঁড়িতে যেন পায়ের শব্দ না হয়।”

টানতে-টানতে নিয়ে আসে জেঠুকে।

“দরজার মাথার ছিটকিনিটা খোলো। দেখো যেন শব্দ না হয়।”

খোলেন বেদান্ত চিলেকোঠা, অর্থাৎ সিঁড়ির মাথার এল’-শেপ ঘরটার দরজাটা।

আর সঙ্গে-সঙ্গে নাকে আসে চমৎকার ধূপের গন্ধ। কী জানি কী ধূপ, ঘর যেন গন্ধে ম ম করছে।

“এখানে কী?”

“ভেতরে এসে দ্যাখোই না।”

মকাই জেঠুর হাতটা চেপে ধরে শক্ত করে। ঢুকিয়ে নিয়ে যায় ‘এল’-শেপের ভিতর দিকটায়। পাশের দেওয়ালের ধারে একটা শতরঞ্চি জড়ানো আজেবাজে বিছানা, আর একটা জলের কুঁজো। আর সামনের দেওয়ালের ধারে দু’ কোণে দু’খানা-চারখানা থান ইট।

কিন্তু শুধুই কি থান ইট?

তা তো আর নয়। একজোড়া ইটের ওপর একখানি মা কালীর পট। তার সামনে দুটো জবা ফুল। আর অন্য একজোড়ার ওপর গলায় নয়নতারা ফুলের মালা পরানো আর সামনে দুটো সাদা টগর ছড়ানো বেদান্তের দাদামশাই!

ওইখানেই একটা হাতে-গড়া মাটির ধূপদানিতে ধূপ জ্বলছে। মানে জ্বলে জ্বলে শেষ হয়ে এসেছে। সুবাস ছড়াচ্ছে।

বেদান্ত অবাক হয়ে বলেন, “এখানে কে থাকে?”

“আহা! জানো না যেন। ন্যাকাচণ্ডী। থাকে চোরমশাই আর তার দিদিমাটি। এখন দু’জনায় আয়েস করে খেতে বসেছে রান্নাঘরের কোণে! বামুনদি আর বামুনদির নাতি বিশু।”

মকাইয়ের মুখ সাফল্যের গর্বে লাল টকটকে।…

“ওরা দু’দিন দেশে চলে গিয়েছিল দরজায় তালা লাগিয়ে, তাই ঢুকতে পারছিলাম না। তবে জানলাটা বিচ্ছিরি ফাটাচটা কাঠের, তার মধ্যে খুন্তি চালিয়ে চালিয়ে সব দেখে নিয়েছি। জানলার নাগাল পাই নাকি? ভাগ্যিস অনেক ইট পড়ে আছে তাই। ওপর ওপর চাপিয়ে চাপিয়ে।”

বেদান্ত হতভম্ব হয়ে বলেন, “কিন্তু আমার দাদামশাইয়ের ছবি চুরি করে এনে ওই বিশু পুজো করবে কেন?”

মকাই হাত উল্টে বলে, “আমরাও তো তাই ভেবে মরছি। কে জানে স্বপ্নাদেশটেশ পেয়েছে কি না। হয়তো উনি বিশুকে স্বপ্ন দিয়েছেন, ওরে দেওয়ালে ঝুলে থেকে থেকে আমার কোমর ব্যথা হয়ে গেল। আমায় নিয়ে গিয়ে কোথাও একটু বসা। তা এইবেলা দরজা বন্ধ করে আবার পালাই চলো জেঠু। নইলে এসে পড়ে দেখে ফেলবে। আর ভাববে আমরা চোরের ওপর বাটপাড়ি করতে এসেছি। সন্ধেবেলা বাবা আর মেজোজেঠু অফিস থেকে ফিরলে আদালত বসিয়ে জেরা করে সব জানা হবে।”

কিন্তু সন্ধেবেলা কি জেরার আসর বসে?

নাঃ। বসে পরামর্শ। ঘরের দরজা বন্ধ করে। প্রায় গোলটেবিল বৈঠক। তিন ভাই, দুই বউ আর দুই বীর।

বেদান্ত উদারস্বরে বলেন, “আমি বলি কী, কিছু

বলে কাজ নেই।”

“বলে কাজ নেই!”

“হ্যাঁ। মানে বোঝাই তো যাচ্ছে ওই মকাইয়ের অনুমানটি? ঠিক। যতই হোক ইংলিশ মিডিয়ামের ব্রেন! ওই স্বপ্নাদেশই।…মা থাকতে ধূপটুপ দিতেন। সেটা বন্ধ হয়ে যাওয়ায়…”

“তা, দাদা, স্বপ্নাদেশ দেবার আর লোক পেলেন না দাদামশাই? বামুনদির নাতিকে?”

বেদান্ত আরও উদার হন।

“তাতে কী? কার ভাগ্যে কখন কী হয় কে বলতে পারে? অবশ্যই ছেলেটা খুব সৎ আর ভক্তিমান।”

টুকাই বলে ওঠে, “আহা! সৎরা বুঝি চুরি করে?”

“ছিঃ টুকাই। চুরি চুরি কোরো না। কত ভক্তিভরে ছেলেটা আমার দাদুকে ফুল-চন্দন ধূপটুপ দিয়ে অর্চনা করছে। এর জন্যে আমাদের কৃতজ্ঞ থাকা উচিত। আমি বলি কী…বরং ওই ধুপটুপ কি মিষ্টিটিষ্টির জন্যে ওকে মাসে-মাসে কিছু টাকা দেওয়া হোক। জানতাম! সেইদিনই বুঝেছিলাম। বাড়িতে একটা শুভ কিছু ঘটতে চলেছে। তা নইলে ওইরকম পুরুষ্টু কলার মতো একখানা টিকটিকি এসে ধপাস করে টেবিলে এসে পড়ে? আর সরসরিয়ে সরে গিয়ে দেওয়ালে উঠে ঠিক জায়গাটিতে মার্ক করে স্থির হয়ে বসে যায়? টিকটিকির একটা অতীন্দ্রিয় শক্তি আছে না? সেই শক্তিতেই সে টের পেয়েছিল ওই বিশু স্বপ্নাদেশ পেয়েছে। এবং দাদামশাই পূজিত হচ্ছেন। তা বেচারি গরিবমানুষ, থানইট ছাড়া কিছু জোটেনি। পরে একটা চৌকিটোকি করে দিতে হবে। দেখিস এই নিত্যপূজার পুণ্যফলে ওর ক্রমশ কত উন্নতি হবে। কিন্তু স্পিকটি নট। আমরা যে জেনে ফেলেছি বলে কাজ নেই। লজ্জা পাবে।”

টুকাই এবার হতাশভাবে বলে, “ও জেঠু। তা হলে তোমার দাদামশাইয়ের পিঠের ছাল ছাড়ানোর কী হবে?”

“কী? কী বললি? দাদামশাইয়ের পিঠের ছাল ছাড়ানো? ছি ছি।”

“বাঃ। তুমিই তো বলেছিলে ফোটোর পেছনে গুপ্তধন আছে।”

“আছে বলিনি। বলেছি থাকতে পারে।”

“তা সেটা না দেখলে?”

“টুকাই, আমি বলি কী, দেবধন গুপ্তধন এসবে লোভ রাখা ঠিক নয়। বরং তোমরা অনেক কষ্টে সন্ধান করে ফেলেছ বলে, দু’জনকেই পঞ্চাশ-পঞ্চাশ করে দিয়ে দিচ্ছি। মনে রেখো স্পিকটি নট! যেমন চলছে চলুক।”

কিন্তু টুকাই-মকাইকে সাবধান করলে কী হবে? বাড়িতে আর-একজন নেই? তিনি টের পেয়ে যাননি চোর এবং চোরাইমালের সন্ধান মিলেছে। কেউ না বললেও তিনি কেমন করে যেন সংসারের সব খবর জেনে ফেলেন। এমনকী, কেউ কোনও কথা তার কাছে চেপে যাবার চেষ্টা করলেও তিনি বাতাসে নাক বুলিয়ে সব বুঝে আর জেনে ফেলেন।

কাজেই চিলেকোঠা অভিযান তার জানা হয়ে গেছে। এবং তার পরিপ্রেক্ষিতে অ্যাকশান নেওয়াও হয়ে গেছে।

আর তার ফলে কী হল?

তার ফলে এই গোলটেবিল বৈঠক চলাকালেই বন্ধ দরজায় দুমদাম ধাক্কা।

“কে? কে রে?”

কে আবার? সেই সৎ ভক্তিমান বালকটি।

“এই যে জেঠু, ন্যাও তোমার দাদুর ফটক। এর জন্যে আমার ঘর সার্চ। ‘চোর’ অপবাদ! গলায় দড়ি আমার!”

“এ কী? এর মানে কী?”

“মানে আবার কী? দু’দিন দেশে গেছি তার মধ্যে এত কাণ্ড! বলি, খুব তো দাদুভক্তি। তো, ছবিখানা যে মাসখানেক যাবৎ তোমার দেওয়াল ছাড়া, সে খেয়াল হয়েছিল? উঠল বাই তো কটক যাই। ছবি চুরি গেছে চোরকে ধরাই চাই। কী একখানা ‘সোনার মুকুট’ তাই লোকে চুরি করবে?”

মকাই বলে ওঠে, “তো নিয়েছিলে তো দেওয়াল থেকে।”

“আহা, তা আর নয়। দড়ি ছিঁড়ে মাটিতে গড়াগড়ি যাচ্ছিল, কাচ ভেঙে কুচিকুচি। তো, দেখে-দেখে মন নিল বোধহয় রামকৃষ্ণদেবের ফোটো। আহা তেনার এত দুর্দশা। তাই তুলে নিয়ে গিয়ে দিদিমার ঠাকুরের পাশে বোস করিয়ে পূজা করেছি—কে জানত রামকৃষ্ণদেব নয়। এই রইল। এখন চুরির দায়ে জেলেই দাও আর ফাঁসিই দাও, যা মন হয়!”

তেজি ঘোড়ার মতো ঘাড় বাঁকিয়ে দাঁড়ায় বিশু।

কী মুশকিল।

বেদান্ত তাড়াতাড়ি বলেন, “আমি তোকে বলেছি কিছু?”

‘তুমি বলো নাই, তোমার পিসি বলেছে। যার নাম ভাজাচাল তার নামই মুড়ি।…তো তিনি তো বলল, দ্যাখগে, তোর কপালে কী আছে।”

“পিসির ওইরকম। না, না, ও-ছবি ফেরত দিতে হবে না বাবা; তুই যেমন পুজো-অর্চনা করছিলি করগে। আমি বরং ধূপটুপ কিনে দেব।”

বিশু অবজ্ঞাভরে বলে, “তোমার দাদামশাই বুড়োকে পুজো করতে আমার দায় পড়েছে। ভুলক্রমে রামকৃষ্ণ ভেবেই ওই মুখ্যুমি করেছি এত দিন! তো চোর বলে পুলিশে দেবে তো বলো?”

দিগন্ত আর সুমন্ত বলে ওঠে, “এইটুকু ছেলের কথা দ্যাখো। যা, যা, পালা। আর রাগ বাড়াসনি।”

অতএব বিশু বীরদর্পে চলে যায়।

টুকাই বলে ওঠে, “তো, এখন ছবিটার পিঠ ছেঁড়া হোক জেঠু! দেখি।”

বেদান্ত করুণ গলায় বলেন, “ওর আর কী দেখবি বাবা। সেকালের বাজে দোকানের বাঁধাই। পেছনে একটুকরো ব্রাউন পেপার বই আর কিছু নেই। দেখতেই তো পাওয়া যাচ্ছে।…তখনই বুঝেছিলাম সংসারে একটা কিছু অশুভ হতে চলেছে। নইলে আর টিকটিকিটা—ওরকম…’

মকাই বলে ওঠে, “এর আর অশুভ কী জেঠু?”

“বাঃ নয়? বামুনদির নাতির কাছে হতমান্য হতে হল না? ওই একখানা রং-জ্বলা, ঝাপসা হয়ে যাওয়া পচা ছবির জন্যে—ধ্যাত। ওঃ, ভাল কথা, তোমাদের টাকাটা। এসো, আমার ঘরে।”

“না জেঠু, ও আর দিতে হবে না তোমায়। তোমার মন খারাপ।”

“দিতে হবে না মানে?”

বেদান্ত বীরবিক্রমে বলেন, “মন খারাপ, পেট খারাপ, আর মাথা খারাপ যাই হোক—মরদকা বাত, হাতিকা দাঁত— বুঝলে? দু’জনে না-হয়—পুরো একশো করেই পাবে। খেটেছ তো বিস্তর।…তবে হ্যাঁ, ওই অতীন্দ্রিয় শক্তিতে অবিশ্বাসী পিসিকে নিচ্ছি একহাত। কী দরকার ছিল ওঁর ছেলেটাকে শাসাতে যাবার? দিব্যি ফোকটে পুজোটা পাচ্ছিল বুড়ো। সেটা ঘুচল। এখন ওই কাচভাঙা ছবিটা নিয়ে কী করব আমি তাই শুনি?

১১ জানুয়ারি ১৯৮৯

heading1 = নদুস্কোপ – রূপক সাহা

নদুস্কোপ – রূপক সাহা

রেড রোডের মাঝামাঝি এসে গাড়িটা হঠাৎ দাঁড়িয়ে গেল। আর তার পরই ড্রাইভার বাঁকেলাল আঁতকে উঠে বলল, ‘সর্বনাশ, পেট্রল শেষ।’

বিরক্তি চেপে রেখে বললাম, এখন কী হবে? গাড়ি নিয়ে বেরোবার সময় একবার দেখে নিতে পারলে না, পেট্রল আছে কি নেই?

দরজা খুলে বেরোতে বেরোতে বাঁকেলাল বলল, ‘দেখে নিলেই ভাল হত। অফিস গিয়ে পেট্রল নিয়ে আসা ছাড়া আর কোনও উপায় নেই।

হাতঘড়ির দিকে তাকিয়ে দেখি, রাত তিনটে। নাইট ডিউটি করে বাড়ি ফিরছি। যাব বেহালা। তার মাঝে এই বিপত্তি। বাঁকেলাল অফিস ফিরে যেতে চাইছে। প্রায় দেড় কিলোমিটার পথ। হেঁটে গিয়ে ফিরে আসতে আসতে লাগবে প্রায় আধ ঘণ্টা। গাড়িতে আরোহী বলতে শুধু আমি। বাঁকেলালের অফিসে যাওয়ার অর্থ, গড়ের মাঠে এই নির্জন রাস্তায় গাড়ি পাহারা দেওয়ার জন্য একা আমাকেই দাঁড়িয়ে থাকতে হবে। বিশ্রী ব্যাপার। ময়দানের এই অঞ্চলটা সুবিধের নয়। ছিনতাইবাজরা তো আছেই, তার ওপর ট্যাক্সিভূত আর স্টোনম্যানের ভয়। একমাত্র আশা, কোনও গাড়িতে যদি অফিস পর্যন্ত লিফট পাওয়া যায়। এত রাতে কোনও গাড়ির দেখা মেলাও ভাগ্যের ব্যাপার।

কী করব ভাবছি, হঠাৎ ফোর্ট উইলিয়ামের আইল্যান্ড থেকে দুটো জোরালো হেড লাইট এগিয়ে এল। মনে হল, পুলিশের গাড়ি। বাঁকেলাল চট করে রাস্তা পেরিয়ে ওদিকে চলে গেল। তারপর হাত নাড়িয়ে ভ্যানটাকে থামালও। উলটো দিক থেকে টুকরো টুকরো কথা কানে আসছিল। এঞ্জিনের শব্দে ভাল করে তা শুনতে পাচ্ছিলাম না। সত্যি বলতে কী, বাঁকেলালের ওপর আমার তখন বেশ রাগই হচ্ছিল। এমন বিপদে ফেলার কোনও মানে হয়! সকাল হতে ঘণ্টা আড়াই দেরি। অফিসেই ফিরে যাব কি না তখন ভাবছি।

রাস্তার এদিক থেকে আমি কিছু বলার আগেই, ওদিক থেকে চিৎকার করে বাঁকেলাল বলল, ‘অফিসে যাচ্ছি। মিনিট পনেরো গাড়ির ভিতর থাকুন। দরজাটা কিন্তু লক করে দেবেন।’

কয়েক সেকেন্ডের মধ্যেই পুলিশের গাড়িটা মিলিয়ে গেল। সেদিকে তাকিয়ে থাকতে থাকতেই টের পেলাম, রেড রোডটা কত বড়। সকাল-বিকেল কত বার এই রাস্তাটার ওপর দিয়ে গেছি। এর মসৃণতা নিয়ে মনে মনে প্রশংসাও করেছি। কলকাতায় এত সুন্দর রাস্তা আর কোথাও নেই। দু’পাশে হলুদ রঙের রেলিং। বাহারি গাছ, স্ট্যাচু। ভিক্টোরিয়ার বাগান বাদে ময়দানের সবথেকে ভাল জায়গা এটা।

কিন্তু ওই গভীর রাতে ওখানে দাঁড়িয়ে থাকতে থাকতে আমার বেশ ভয়-ভয়ই করতে লাগল। এত সোজা আর ঘন কালো, মনে হল গিলে খেতে আসছে। গাড়ির ভিতর বসে থাকাই ভাল, এই কথা ভেবে দরজার হাতলে যেই হাত দিয়েছি, এমন সময় দক্ষিণ-পশ্চিম দিকটায় চোখ গেল। হালকা সবুজ আর নীল আলোয় ওই জায়গাটা যেন ছেয়ে আছে। চাঁদের আলোর মতো মোলায়েম নয়। একটু অন্য ধরনের। এত রাতে, ইস্টবেঙ্গল মাঠ আর ফোর্ট উইলিয়ামের মাঝে ওই রকম একটা রহস্যময় আলো দেখে, সত্যি বলতে কী একটু অবাকই হলাম।

গা ছমছম করে উঠল। দরজাটা খুলতে যাব, ঠিক সেই সময় শুনলাম মিহি গলায় একজন অন্যজনকে বলছেন, নদুবাবু এই লোকটার কথাই বলেছিল। ময়দানে রোজ দেখি। খবরের কাগজে লেখে।

চমকে উঠে দেখি, আশপাশে কেউ নেই। তবে কি আমার মনের ভুল? হতে পারে। হঠাৎ একটু ঠান্ডা ঠান্ডা লাগছে। গাড়ির ভেতরে ব্যাগে মাফলার রাখা ছিল। বের করে গলায় জড়িয়ে নিলাম। মনে মনে ঠিক করলাম, নাইট ডিউটি থাকলে এর পর থেকে আর বাড়ি ফিরছি না। দু’-তিনটে ঘণ্টার তো ব্যাপার। অফিসেই কাটিয়ে দেব।

হাতঘড়ির দিকে তাকিয়ে দেখলাম, মিনিট দুয়েকও কাটেনি। বাঁকেলালের ফিরতে অনেক দেরি। নির্জনতা অনেক সময় মানুষকে দুর্বল করে দেয়। আমিও কেমন যেন আত্মবিশ্বাস হারিয়ে ফেলতে লাগলাম। বাঁ দিকে বি এন আর ক্লাবের তাঁবু। লনে কয়েকটা চেয়ারও রয়েছে। সন্ধেবেলায় ওখানে জমাটি আড্ডা বসে। বলরাম, অরুণ ঘোষ আরও অনেকে আসেন। ইন্টারভিউ নিতে বেশ কয়েকবার ওই আড্ডায় আমিও গেছি। একবার মনে হল, পাঁচিল টপকে ওই তাঁবুতে চলে যাই। দাঁড়িয়ে থাকার চেয়ে অন্তত নিরাপদ। কিন্তু মালিরা আমাকে চেনে না। এত রাতে একজন অজানা লোকের জন্য ওরা ঘুম ছেড়ে উঠবেই বা কেন?

এইসব সাত-পাঁচ ভাবছি, এমন সময় ঝুপ করে চারদিক অন্ধকার হয়ে গেল। রেড রোডের সব আলো একসঙ্গে নিভে গেল। আর সেই ঘন অন্ধকারের মাঝে টের পেলাম, খুব কাছেই কারা যেন দাঁড়িয়ে আছেন। গা-টা শিরশির করে উঠল। গাড়ির পিছনের দরজার হ্যান্ডেলটা শক্ত করে চেপে ধরলাম। কানের কাছে একজন ফিসফিস করে বললেন, “আপনি কি রিপোর্টার?”

আতঙ্কে গলা দিয়ে কোনও স্বর বেরোল না। বুকে প্রচণ্ড ধুকপুকুনি, পা দুটো অবশ। আবার ফিসফিসানি, অনেকক্ষণ আপনার জন্য দাঁড়িয়ে আছি। নদুবাবু আপনাকে নিয়ে যেতে বলেছেন। কথা শেষ হতে-না-হতেই কে একজন আমার মাথায় বড়সড় হেড ফোন জাতীয় একটা জিনিস বসিয়ে দিল।

তারপর আর কিছু মনে নেই।

আবার চোখ খুলেই দেখি, অন্য পরিবেশ। সামনে একটা ফুটবল মাঠ। চারপাশে কয়েক ধাপ কাঠের গ্যালারি। তিলধারণের স্থান নেই। ফিকে নীল আর সবুজ আলোয় রহস্যময় পরিবেশ। মাথার ওপর মেঘহীন আকাশ। তারাগুলো ঝকমক করছে। পুব দিকে, বেশ দূরে একটা গম্বুজ। আবছা আলো সত্ত্বেও যেন মনে হল, অক্টারলোনি মনুমেন্ট। কোথায় বসে আছি, আন্দাজ করতে লাগলাম। ময়দানে খুব চেনা জায়গায়, অথচ অচেনা। পুব দিকের গ্যালারির পিছনে রাস্তায় গ্যাস বাতি। টিমটিম করে জ্বলছে। রেড রোড? হতে পারে। দু’-একবার শেয়ালের ডাকও শুনতে পেলাম। পশ্চিম দিক থেকে ঠান্ডা বাতাসের ঝলক গায়ে লাগল।

ওই রহস্য-মাখানো পরিবেশে বসে থাকতে থাকতে ইন্দ্রিয়গুলিকে একটু সজাগ করছি। গ্যালারিতে এত লোক, অথচ কোনও শব্দ নেই। হয় আমি কাচের বদ্ধ ঘরে বসে আছি, না-হয় তো কেউ জাদুবলে সাউন্ড সিস্টেম অকেজো করে রেখেছে। গ্যালারিতে সামান্য অস্থিরতাও লক্ষ করছি। কোনও ম্যাচ শুরু হওয়ার আগে যেমনটি হয়, সেইরকম। দর্শকরা সাগ্রহে কিছু একটা দেখার জন্য অপেক্ষা করে রয়েছেন। …কারও মুখ স্পষ্ট দেখতে পাচ্ছি না। অথচ তারা যে উপস্থিত আছেন, তা বুঝতে পারছি। মনে হল, আমি কি তা হলে স্বপ্নের ঘোরে রয়েছি?

ঠিক এই সময় মিহি গলায় একজন বললেন, “নমস্কার, আপনি আসায় আমরা অত্যন্ত খুশি। আমিই নদু মিত্তির। মোহনবাগান ক্লাবে আছি।”

চমকে উঠে বাঁ পাশে তাকিয়ে দেখি, ধুতি পাঞ্জাবি পরা এক ভদ্রলোক বসে আছেন। মোটাসোটা চেহারা। আতরের সৌরভ ছড়িয়ে কখন যেন হাজির হয়েছেন। আঙুলে সাত-আটটা মূল্যবান আংটিও চোখে পড়ল। কে এই নদুবাবু?

আমাকে চমকে উঠতে দেখে ভদ্রলোক হেসে ফেললেন। মনে হল, মজাও পেয়েছেন। বললেন, “অবাক হবেন না। বিশেষ উদ্দেশ্যেই আজ আমরা আপনাকে নিয়ে এসেছি। কিছু দিন আগে খবরের কাগজে আপনি একটা প্রবন্ধ লিখেছিলেন, বাষট্টির জাকার্তা এশিয়ান গেমসে আমাদের টিমই, ভারতের সর্বকালের সেরা ফুটবল টিম৷’ এই মন্তব্যটাতে আমরা খুবই বিচলিত হয়ে উঠেছি।”

মিটিমিটি হাসছেন নদুবাবু। বললেন, “ব্রিটিশ যুগের কিছু টিমের খেলা দেখার সৌভাগ্য আপনাদের হয়নি। সেজন্যই বোধ হয় ওই মন্তব্যটা করেছেন। বাষট্টির চুনী বলরাম পি কে’র দলটাকে যখন-তখন তিন-চার গোলে হারিয়ে দেওয়ার ক্ষমতা রাখত ব্রিটিশ যুগের দু-তিনটি দল। দুর্ভাগ্য, ওঁরা তেমন প্রচার সে-সময় পাননি।”

হাঁ করে ভদ্রলোকের দিকে তাকিয়ে রইলাম। উনি বলছেন কী! আস্তে আস্তে যেন বাস্তবে ফিরে আসছি। ফুটবল আমার খুবই প্রিয় বিষয়। ঘণ্টার পর ঘণ্টা তর্ক করতে ভালবাসি। স্বাধীনতার আগের যুগ আর পরের যুগের ফুটবল নিয়ে এই সন্ধেবেলাতেও কয়েক জনের সঙ্গে তুমুল বাকবিতণ্ডা করেছি। আমার ব্যক্তিগত ধারণা, ব্রিটিশ যুগে ভারতীয় দলগুলি এলেবেলে ফুটবল খেলত। না ছিল কোনও কোচ, না ছিল বৈজ্ঞানিক দৃষ্টিভঙ্গি। নদুবাবু না কে, এই লোকটা ফালতু কথা বললে মানব কেন?

কিছু একটা বলতে যাচ্ছিলাম, তার আগেই নদুবাবু শুরু করলেন, “কলকাতার ফুটবলের সঙ্গে বহু দিন জড়িয়ে আছি। কোনটা ভাল, কোনটা মন্দ টিম—আমরাই তা বলতে পারি। আমাদের মতে, উনিশশো এগারোর শিল্ড-জয়ী মোহনবাগান টিম অথবা তিরিশের দশকের শেষ দিকের মহমেডান টিম—ভারতের সর্বকালের সেরা।”

আর চুপ করে থাকা যায় না। বলে ফেললাম, “বাহাত্তরের ইস্টবেঙ্গল টিম আর আটাত্তরের মোহনবাগান তা হলে কিছুই না?”

নদুবাবু কিন্তু একথা শুনে একটুও উত্তেজিত হলেন না। বললেন, “আমার তো মনে হয় কিছুই না। এই দুটো টিম কমপক্ষে চার গোল করে খেত, যদি এগারোর শিল্ড-জয়ী মোহনবাগান অথবা তিরিশের দশকের মহমেডান স্পোর্টিংয়ের বিরুদ্ধে খেলত। বিশ্বাস হচ্ছে না বুঝি। ওই ম্যাচ যদি নিজের চোখে দেখতে চান, তা হলে সে-ব্যবস্থাও করতে পারি।”

কথাটা ঠিক বুঝতে পারলাম না। ভদ্রলোক একটু অদ্ভুত ধরনের বটে, কিন্তু যা বলছেন, এমন আত্মবিশ্বাসের সঙ্গে বলছেন যে, থামিয়ে দেওয়াও যাচ্ছে না। নদুবাবু আরও বললেন, “আজ আপনাকে এখানে আনার উদ্দেশ্যটা তা হলে বলেই ফেলি। শিল্ড-জয়ী মোহনবাগানের সেই দলটার সঙ্গে আজ আমরা আটত্রিশের লিগ-জয়ী মহমেডান স্পোর্টিংয়ের ম্যাচ খেলাচ্ছি। এই খেলাতেই ঠিক হয়ে যাবে—ভারতের সর্বকালের সেরা কোন টিম?”

শুনে আমার হাসি পেয়ে যাচ্ছিল। ভদ্রলোক বলছেনটা কী! উনিশশো এগারো সালের টিমের সঙ্গে আটত্রিশ সালের একটা টিমের ম্যাচ? কী ভাবে সম্ভব? কোনও সন্দেহ নেই, দুটো দলই দুর্দান্ত। মোহনবাগান প্রথম শিল্ড জিতেছিল ব্রিটিশ টিমদের হারিয়ে। সেকালে যা ভাবাই যেত না। ভারতের খেলার ইতিহাসে ওই জয় একটা বিরাট মাইলস্টোন। অন্য দিকে চৌত্রিশ থেকে আটত্রিশ—এই পাঁচ বছর টানা কলকাতার লিগ-চ্যাম্পিয়ান হয়েছিল মহমেডান দল। সে-সময় এই সাফল্য কোনও ব্রিটিশ দলেরও ছিল না। মহমেডানের এই কৃতিত্ব ছাপিয়ে যায় ইস্টবেঙ্গল। সত্তর দশকে। অর্থাৎ কিনা তিরিশটা বছর মহমেডানের রেকর্ড অটুট ছিল।

তা নয় হল। কিন্তু নদুবাবুর এই ম্যাচ কী করে সম্ভব! মোহনবাগানের শিল্ড-জয়ী টিমে এমন অন্তত পাঁচজন প্লেয়ার ছিলেন, যাঁদের বয়স তিরিশের বেশি। সাতাশ বছর পর আটত্রিশে, তাদের বয়স ষাটের কাছাকাছি। কী করে তারা শ্রেষ্ঠত্বের পরীক্ষা দেবেন মহমেডানের যুবকদের সঙ্গে!

নদুবাবু বোধ হয় আমার মনের কথাটা বুঝতে পারলেন। তাই বললেন, “দুই টিমের প্লেয়ারদের বয়সের কথা ভাবছেন বুঝি। ভাবনাটা অস্বাভাবিক নয়। কিন্তু বিজ্ঞানের যুগে এখন অনেক কিছুই সম্ভব। এই তো কিছু দিন আগে, ব্রাজিলে এমন একটা ম্যাচ হয়ে গেছে। ওদের বাষট্টির জুলে রিমে কাপ-জয়ী টিমের সঙ্গে সত্তরের টিমের। পেলে দুটো টিমের হয়েই খেললেন। এক-একটা হাফে খেলাটা শেষ পর্যন্ত ১—১, ড্র থেকে গেল। একটা গোল পেলে-র। অন্যটা গ্যারিঞ্চার। এইরকম ম্যাচ বা লড়াই সারা বিশ্বে এখন আকছার হচ্ছে।”

আমার চোখে-মুখে অবিশ্বাসের চিহ্ন দেখে নদুবাবু ফের বলতে শুরু করলেন, “এই তো সেদিন ফিলাডেলফিয়ায় হয়ে গেল হেভিওয়েট জো লুই আর মহম্মদ আলির লড়াই। সারা আমেরিকা জুড়ে সে কী হইচই। বারো রাউন্ড লড়াইয়ে শেষ পর্যন্ত কিন্তু জিতলেন জো লুই। ওদের ফিরতি লড়াই আগামী শুক্কুরবার।”

বিশ্বাস আর অবিশ্বাসের টানাপোড়েনে তখনও আমি দুলছি। নদুবাবু যা বলছেন, তা কি সত্যি? সারা বিশ্বে এত সব ঘটনা ঘটে যাচ্ছে, তার কিছুই জানি না!নদু মিত্তির বোধ হয় এবারও আমার মনের কথা পড়ে ফেললেন। তারপর বললেন, “শুনতে যতই অবাস্তব মনে হোক, যা বলছি তা ঘটনা। মস্কোতে এই মুহূর্তে একটা দাবা ম্যাচ চলছে, যা কয়েক দশকের একটা বিতর্ককে থামিয়ে দেবে। বিশ্বের সর্বকালের সর্বশ্রেষ্ঠ দাবাড়ু কে, এই প্রশ্নেরও মীমাংসা করে দেবে। হ্যাঁ, আমেরিকার ববি ফিশার আর রাশিয়ার গ্যারি কাসপারভের কথাই বলছি। কিছু দিন আগে কাসপারভ রেটিংয়ে ছাপিয়ে গেছেন ফিশারকে। আর তার পরই এই ম্যাচের ব্যবস্থা। পনেরো রাউন্ডের খেলা। সাত রাউন্ড হয়ে গেছে। ফিশার ৪-৩ পয়েন্টে এগিয়ে আছেন। এই খবরটা তো আপনার জানা উচিত।”

নদুবাবুর এই কথাটায় খুব লজ্জা পেয়ে গেলাম। আমতা আমতা করে বললাম, “আপনি যা বলছেন, তা খুবই ইন্টারেস্টিং। তবে, দু’যুগের দুই খেলোয়াড়কে নিয়ে এই ধরনের খেলা কী ভাবে সম্ভব? ধরুন, ডন ব্রাডম্যান আর সুনীল গাওস্কর—কে সেরা, সেটা বিচার করবেন কী করে?”

নদুবাবু হাসলেন। আত্মবিশ্বাসের হাসি। অর্থাৎ কিনা, এতক্ষণ যা বোঝাতে চাইছেন, শেষ পর্যন্ত আমার মাথায় তা ঢোকাতে পেরেছেন। বললেন, “আপনাকে তো প্রথমেই বলেছি, বিজ্ঞানের যুগে অনেক কিছুই সম্ভব। টাইম মেশিনের কথা কখনও শুনেছেন? টাইম মেশিনের দ্বারা এখন সব কিছুই সম্ভব। কথাটা হয়তো একটু বাড়িয়েই বললাম। টাইম মেশিন দিয়ে এখন অনেক কিছুই সম্ভব। সারা বিশ্বে গত একশো বছরে ঘটে যাওয়া সব ঘটনাই এখন ইচ্ছে করলে প্রত্যক্ষ করতে পারেন। বিজ্ঞানীরা এই মেশিন আরও উন্নত করেছেন। এখন তো এক যুগের ঘটনার সঙ্গে অন্য যুগের ঘটনাবলির তুলনাও করতে পারছেন। তবে কিনা, সেই একশো বছরের মধ্যেই। এখন যদি আপনি প্রশ্ন তোলেন, পাণ্ডবদের সঙ্গে যুদ্ধে আলেকজান্ডার দ্য গ্রেট জিততে পারতেন কি না, টাইম মেশিনের এখনও পর্যন্ত যা পাল্লা, তাতে বলা সম্ভব হবে না। কিন্তু যা দিন আসছে…ভবিষ্যতে একদিন তা সম্ভব হলেও হতে পারে। সেসব কথা থাক, আজকের কথা বলি। নিজের চোখেই আজ একটা ম্যাচ প্রত্যক্ষ করে যান। আমাদের মতে, ভারতের সেরা দুটো টিমের। তারপর আপনি নিজেই না-হয় সিদ্ধান্ত নেবেন, ভারতের সর্বকালের সেরা টিম কোনটি?”

মাঠের দিকে তাকালেন নদুবাবু। তারপর বললেন, “ফেন্সিংয়ের ধারে ওই যে সোফাটা দেখছেন, তাতে খাতাকলম নিয়ে বসে আছেন তিন প্রাক্তন ফুটবলার। সেন্ট জেভিয়ার্স কলেজ টিমের নৰ্মান প্রিচার্ড, মোহনবাগান ক্লাবের গোষ্ঠ পাল এবং ই বি আর টিমের সামাদ। নিশ্চয়ই জানেন, এই তিনজন অতীতের দিকপাল খেলোয়াড়। তবে তুলনায় নর্মান প্রিচার্ড একটু কম পরিচিত। কেননা, উনি এই শতাব্দীরই খেলোয়াড় নন। কলকাতার ফুটবলে এই প্রিচার্ডই প্রথম হ্যাটট্রিক করেন। শুধু ফুটবলার হিসেবেই নন, অ্যাথলেটিকসেও তিনি দক্ষ ছিলেন। উনিশশো সালে প্যারিস অলিম্পিক থেকে প্রিচার্ড দুটো ব্যক্তিগত পদক জিতে এনেছিলেন। এশীয় হিসেবে তিনিই প্রথম, পান ওলিম্পিক পদক।”

একটু থেমে নদুবাবু আবার বললেন, “প্রিচার্ডের ডান পাশেই বসে আছেন গোষ্ঠ পাল। ইংরেজরা যার নাম দিয়েছিলেন ‘চাইনিজ ওয়াল’। খুব বেশি পরিচয় দেওয়ারও বোধ হয় দরকার নেই। গোষ্ঠ পালের পাশে আছেন সামাদ। বল নিয়ে এমন ভেলকি দেখাতেন যে, সবাই তাকে বলতেন জাদুকর সামাদ। এই তিন শ্রেষ্ঠ ফুটবলারকে আমরা আজ খেলার পর সংবর্ধনা দিচ্ছি। এরা আবার আজকের ম্যাচের বিচারকও।”

এই নদুবাবুকে একটু গণ্ডগোলে মার্কা লোক বলে মনে হচ্ছিল। একে তো, যে ম্যাচ দেখাবেন বলছেন, সেটাই অবাস্তব। তার ওপর আবার সাইড লাইনে বিচারক বসিয়ে রেখেছেন! ফুটবল মাঠে তো রেফারিই বিচারক। ভদ্রলোক আমাকে ভেবেছেনটা কী? আরও আশ্চর্য, দেখা হওয়ার পর থেকে আমি মনে মনে যা কিছু ভাবছি, ভদ্রলোক যেন সব কিছু টের পেয়ে যাচ্ছেন। মুখ ফুটে কিছু বলার আগেই ঝটপট তার উত্তর দিচ্ছেন। নদুবাবু কি অন্তর্যামী? এ কথাটিও বোধ হয় বুঝে ফেললেন নদুবাবু। মিটিমিটি হেসে বললেন, “আপনি যে ধরনের ম্যাচের কথা ভাবছেন, মোটেই এটা সে-ধরনের হচ্ছে না। ফুটবল বিজ্ঞান এখন এমন এগিয়েছে, শবব্যবচ্ছেদের মতো একটা ফুটবল ম্যাচও আমরা কাটাছেঁড়া করতে পারছি। একটা টিমের সঙ্গে অন্য একটার তুলনা করতে পারছি। খোলসা করেই বলি। ফুটবল ম্যাচকে আমরা দুটো ভাগে ভাগ করেছি। দু’ দলের ফরোয়ার্ড লাইন আর ডিফেন্স—কতটা দক্ষ, পালটাপালটি করে আমরা সেটা যাচাই করব। এই ম্যাচে যেমন মোহনবাগানের অ্যাটাকিং লাইন কতটা দক্ষ, সেটা প্রথমে যাচাই করব মহমেডান স্পোর্টিংয়ের ডিফেন্সের বিরুদ্ধে তারা কেমন খেলেন তা দেখে। এর জন্য চল্লিশ পয়েন্ট। এর পর উলটোটা হবে, অর্থাৎ কিনা, মহমেডানের ফরোয়ার্ড লাইন মোহনবাগান ডিফেন্সের বিরুদ্ধে কেমন খেলছে সেটাও দেখা হবে। এর জন্যও বরাদ্দ চল্লিশ পয়েন্ট। তা হলে দাঁড়াল মোট আশি পয়েন্ট। বাকি কুড়ি পয়েন্ট গোলকিপিং দক্ষতার জন্য। ম্যাচ চলার সময়ই পয়েন্টগুলি দেবেন ওই তিন বিচারক, যাঁদের নাম আপনাকে আগে বলেছি। এর পরও একটা কথা আছে। প্রতি দশ পয়েন্টে আমরা ধরব একটা করে গোল। একটা টিম যদি ৬০ পয়েন্ট পায়, আর অন্য দল ৪০, তা হলে ম্যাচের ফল দাঁড়াবে ৬-৪ গোলে। অর্থাৎ এক টিম অন্য টিমকে হারাবে ২-০ গোলে। এই পদ্ধতিটা আমাদের নিতে হচ্ছে টাইম মেশিনের সুবিধার্থে।”

এইসব অদ্ভুত নিয়ম-টিয়ম শুনে মাথায় জট পাকিয়ে যাচ্ছিল। এত সব অঙ্ক কষে একটা দলের উৎকর্ষ যাচাই করাও সম্ভব কি না, সে প্রশ্নও জাগছিল। টাইম মেশিনের কথা অবশ্য আগেও পড়েছি—প্রোফেসর শঙ্কুর লেখা ডায়েরিতে। কিন্তু তাতেও সব কিছু পরিষ্কার হল না। এই কথা ভাবার মাঝেই নদুবাবুর পাশে উদয় হলেন ঢ্যাঙামতন এক ভদ্রলোক। হাতে ছোট একটা বাক্স, পোর্টেবল টাইপরাইটারের মতো। বাক্সটি নদুবাবুর হাতে তুলে দিয়ে ঢ্যাঙা ভদ্রলোক কী যেন বললেন, শুনতে পেলাম না। বস্তুত গ্যালারির মাঝে এতক্ষণ বসে আছি, এত লোকের মাঝে। নদুবাবুর গলা ছাড়া আমি আর কিছুই শুনতে পাচ্ছি না। কী অদ্ভুত জায়গায় এসে পড়েছি, নিজেও জানি না। সেই ঢ্যাঙা লোকটি নদুবাবুর সঙ্গে ফিসফিস করে কথা বলেই যাচ্ছেন। মুখের ভঙ্গি দেখে আন্দাজ করলাম, ছোট বাক্সটা নিয়ে সম্ভবত কোনও কিছু নির্দেশ দিচ্ছেন। তারপর, যেমন ভাবে উদয় হয়েছিলেন, চোখের পলকে ঠিক তেমন ভাবেই ঢ্যাঙা ভদ্রলোক মিলিয়ে গেলেন। ঠিক সিনেমায় যেমনটি হয়, সেই রকম।

আমার মুখের দিকে তাকিয়ে নদুবাবু এবার বললেন, “তা হলে ম্যাচটা শুরু করা যাক।”

মাথায় চট করে একটা হেডফোন লাগিয়ে ছোট বাক্সটা কোলের উপর তুলে নিলেন তিনি। “এই হচ্ছে, টি এম এফ—ফোরটিন। ভাবা রিসার্চ ইনস্টিটিউট থেকে আনা। খুবই সূক্ষ্ম যন্ত্রপাতি দিয়ে তৈরি। একেবারে যাকে বলে কম্পিউটারাইজড। এই টাইম মেশিনটির সাহায্যে গত একশো বছরের ফুটবল আপনি প্রত্যক্ষ করতে পারবেন। সেই সময়ে উপস্থিতও হতে পারবেন। সে যাক, এবার মাঠের দিকে তাকান। দয়া করে আপনার মাথা থেকে হেডফোনটা খুলবেন না। আমি সাউন্ড বাড়িয়ে দিচ্ছি। এখন থেকে মাঠের সব কিছুই আপনি শুনতে পাবেন।”

সঙ্গে সঙ্গে দু’কানে একটা তীক্ষ্ণ চিঁ চিঁ শব্দ শুনতে পেলাম। তারপর বিরাট একটা আওয়াজ। ইস্টবেঙ্গল বা মোহনবাগান টিম মাঠে নামার সময় ঠিক এই ধরনের আওয়াজই আমরা শুনতে পাই। নীল আর সবুজ আলোটা আর নেই। মাঠের সব কিছু আমি দেখতে পাচ্ছি। সব কিছু দিনের আলোর মতো ঝকঝকে। মাইক্রোফোনে কে যেন বললেন, ‘বহু প্রত্যাশিত এই ম্যাচ আজ পরিচালনা করবেন খ্যাতনামা রেফারি ক্লেটন। তাকে সাহায্য করবেন পঙ্কজ গুপ্ত এবং রমাকান্ত গাঙ্গুলি।’ সঙ্গে সঙ্গে টানেল দিয়ে উঠে এলেন রেফারির পোশাক-পরা এক ইংরেজ আর দুই ভারতীয়। গ্যালারির দিকে হাত নাড়লেন ক্লেটন। কিন্তু কেউ টুঁ শব্দটি করলেন না। স্পষ্টই বুঝতে পারলাম, এই রেফারিটিকে দর্শকরা ঠিক পছন্দ করছেন না। আই এফ এ-র গোল্ডেন জুবিলি স্মারক পত্রিকায় এই ক্লেটন সাহেবের একটা ছবি দেখেছিলাম। গোষ্ঠ পালের মুখেও শুনেছি, ইংরেজদের দিকে টেনে খেলানোর ব্যাপারে ক্লেটনের খুব বদনাম ছিল।

নদুবাবুর গলা হেডফোনে শুনতে পেলাম। এইবার মোহনবাগান টিম মাঠে নামবে। কিন্তু টানেল দিয়ে বেরিয়ে এলেন একদল ইংরেজ ফুটবলার। মাঠ পর্যন্ত পৌঁছে তারা ছোটাছুটিও শুরু করে দিলেন। দু-একজনকে দেখলাম, ক্লেটনের সঙ্গে গল্পও করছেন। ইংরেজদের দেখে গ্যালারির দর্শকরা খুব চেঁচামেচি শুরু করে দিলেন। কোথায় মোহনবাগান টিম? আমাদের সঙ্গে চালাকি? ইস্ট ইয়র্কশায়ার টিমকে নামিয়ে মোহনবাগান বলা হচ্ছে। দর্শকরা দেখলাম, ইংরেজ টিমটা সম্পর্কে খুবই ওয়াকিবহাল। প্লেয়ারদের নাম ধরে টীকা-টিপ্পনীও করতে লাগলেন অনেকে।

পাশে তাকিয়ে দেখি, কোলের ওপর রাখা ছোট্ট বাক্সটা নিয়ে গলদঘর্ম হয়ে উঠেছেন নদুবাবু। একবার সুইচ ঘোরাচ্ছেন, আর একবার সাংকেতিক লাল, সবুজ আর গোলাপি আলো কমাচ্ছেন বাড়াচ্ছেন। কিছু একটা অ্যাডজাস্ট করার চেষ্টা চালাচ্ছেন, পারছেন না। আমার দিকে চোখ পড়তেই বললেন, “টাইম মেশিনটা সামান্য একটু ট্রাবল দিচ্ছে। ঘাবড়াবেন না, ঠিক হয়ে যাবে। এগারো সালে আই এফ এ শিল্ড ফাইনাল ম্যাচে মোহনবাগানের প্রতিদ্বন্দ্বী ছিল এই ইস্ট ইয়র্কশায়ার। ম্যাচের দিন ওরাই আগে মাঠে নেমেছিল। তার মিনিট পাঁচেক পর মোহনবাগান। টাইম মেশিনে পাঁচ মিনিট ফাস্ট করে দিলেই ঝামেলা চুকে যেত। কিন্তু ফাস্ট ফরোয়ার্ড করার সুইচটা ঠাহর করতে পারছি না। তাই এই গণ্ডগোল। দেখুন, এখনই ইস্ট ইয়র্ক টিমটাকে ইরেজ করে দিচ্ছি।’

মাঠের দিকে তাকিয়ে দেখি ভৌতিক কাণ্ড। ইস্ট ইয়র্কশায়ার টিম নেই। হেডফোনে নদুবাবুর গলা শুনতে পেলাম, দর্শকদের উদ্দেশে বলছেন, “আপনারা অধৈর্য হবেন না। মোহনবাগান দল এবার মাঠে নামছে। যার হাতে বল তিনি দলের অধিনায়ক শিবদাস ভাদুড়ি। তার পিছনে গোলকিপার হীরালাল মুখার্জি, ডিফেন্ডার সুধীর চ্যাটার্জি, হাফব্যাক নীলমাধব ভট্টাচার্য, রাজেন সেন, মনোমোহন মুখার্জি, ডিফেন্ডার ভুতি সুকুল, ফরোয়ার্ড কানু রায়, হাবুল সরকার, অভিলাষ ঘোষ আর সবার শেষে বিজয়দাস ভাদুড়ি।”

চোখ কচলে দেখলাম, সত্যি-সত্যিই এগারোর শিল্ড জয়ী দলের নায়করা টানেল দিয়ে উঠে এলেন। গায়ে সবুজ-মেরুন জার্সি, ঢোলা প্যান্ট। কারও পায়ে অ্যাঙ্কলেট, কারও শাড়ির পাড় জড়ানো। একমাত্র সুধীর চ্যাটার্জি ছাড়া আর কারও পায়ে বুট নেই। খুব সুশৃঙ্খল ভাবে ওই এগারোজন মাঠের মধ্যিখানে গিয়ে দাঁড়ালেন। মাঠের পূর্ব দিকে বিরাট ইলেকট্রনিক স্কোর বোর্ড। এগারোজনের পরিচিতি জানিয়ে দেওয়া হচ্ছে। স্কোর বোর্ডের পর্দায় এক-একজনের মুখ ভেসে উঠছে আর মাইক্রোফোনে তার নাম আর কৃতিত্ব নাটকীয় ভাবে জানাচ্ছেন ঘোষক। গলাটা খুব চেনা চেনা মনে হচ্ছিল। ঘোষক কি নামকরা ভাষ্যকার বেরি সর্বাধিকারী? হয়তো হবে। দর্শকরা তুমুল অভিনন্দন জানালেন শিবদাস ভাদুড়িকে। যখন শুনলেন ফাইনাল ম্যাচে জয়সূচক গোলটা শিবদাসবাবুই করেছিলেন। পরিচিতির পালা শেষ হয়ে গেল। অবাক লাগল দেখে, মোহনবাগান মাত্র এগারোজনের দল এনেছে। শিল্ড জয়ী দলে কি রিজার্ভ কোনও প্লেয়ার ছিল না? কেউ চোট পেলে মোহনবাগানকে কি তা হলে দশজনেই খেলতে হত?

মাঠের মধ্যে আশি বছর আগের একটা টিমকে চোখের সামনে দেখে একটু উত্তেজনা অনুভব করছিলাম। নদুবাবুর কথা একটু একটু করে বিশ্বাস হচ্ছে। সত্যিই তা হলে আমার সামনে এমন একটা ম্যাচ হতে যাচ্ছে, যা আধ ঘন্টা আগে ভাবতেও পারতাম না। ঘোষকের গলা ভেসে এল, এবার মহমেডান স্পোর্টিং দল মাঠে নামছে। খেলোয়াড়দের নামগুলো পর পর বলে যাচ্ছি। টিমের অধিনায়ক আব্বাস, গোলকিপার ওসমান, দুই ব্যাক জুম্মা খান আর সিরাজুদ্দিন, হাফ ব্যাক মাসুম, নুর মহম্মদ আর রশিদ খান, ফরোয়ার্ড লাইনে নুর জুনিয়ার, রহিম, রশিদ আর সাবু।’

গ্যালারি থেকে যেন গর্জন উঠল। মনে হল, দর্শকদের দুই-তৃতীয়াংশই মহমেডানের সমর্থক। একজন উৎসাহী দর্শক বিরাট একটা টাকার মালা পরিয়ে দিয়ে এলেন গোলকিপার ওসমানের গলায়। মাথায় কোঁকড়া চুল, পাঠানদের মতো শরীর। ওসমান সেই মালা জুম্মা খানের হাতে তুলে দিলেন।…দু’দলের খেলোয়াড়রা মাঠের মাঝখানে সার বেঁধে দাঁড়ালেন। তিন বিচারকের সঙ্গে তাদের পরিচয় করিয়ে দেওয়া হল। আর তার পরই হঠাৎ মাঠে নৈঃশব্দ্য নেমে এল। নদুবাবু আমাকে বললেন, “খেলা এবার শুরু হয়ে গেল। একটা কথা আপনাকে জানানো দরকার বলে মনে করছি। এই ম্যাচের বাজির দর ৯-৬। মহমেডানের পক্ষে। প্রচুর লোক বাজি ধরেছেন। কয়েক কোটি টাকার ব্যাপার।”

যাই হোক, খেলা সত্যি সত্যিই শুরু হয়ে গেল। আর চোখের পলক ফেলতে-না-ফেলতেই গোল! তাও মাত্র চার টাচে। অভিলাষ ঘোষ কিক-অফ থেকে বল দিলেন লেফট উইংয়ে শিবদাসকে। রাইট ব্যাক জুম্মা খানকে ছোট্ট ডজে কাটিয়ে নিয়েই শিবদাস তরতর করে উঠে গেলেন কর্নার পোলের কাছে। ততক্ষণে জায়গা বদলে রাইট ইন হাবুল সরকার চলে এসেছেন লেফট ইনে। শিবদাসকে বাধা দিতে এসেছিলেন রাইট হাফ মাসুম। তিনি ট্যাকল করতে যাওয়ার আগেই শিবদাস বল বাড়িয়ে দিলেন হাবুল সরকারের উদ্দেশে। বলটা না ধরে ছোট্ট একটা টোকা দিলেন হাবুল। অভিলাষ ঘোষ যেন আগেভাগেই জানতেন, বলটা কোথায় পাবেন। বল ধরেই হাফ টানে তিনি দুর্দান্ত শট নিলেন গোল লক্ষ্য করে। গোলকিপার ওসমানের দু’ হাতের ফাঁক দিয়ে বল গোলে ঢুকে গেল। রেফারি ক্লেটন কিন্তু গোল দিলেন না। অভিলাষের দিকে ইঙ্গিত করে বুঝিয়ে দিলেন, অফ সাইডে ছিলেন।

গোল না হলেও, দুটো ব্যাপার বেশ নজরে পড়ল। এক, মোহনবাগান ফরোয়ার্ড লাইনের সমঝোতা আর জায়গা বদল করে খেলা। দুই, ওসমানের অদ্ভুত বল গ্রিপিং। আমাদের দেশে পাঁচ ফরোয়ার্ডের ছকে যখন খেলা হত, সেই সময় জায়গা বদল করে খেলাটা তেমন চালু ছিল না। দুই ইনসাইড উঠে-নেমে খেলতেন। দুই আউটসাইড ভেতরে ঢুকতেন না। সেন্টার ফরোয়ার্ড ঘুরঘুর করতেন গোল এরিয়ায়। পঞ্চাশের দশকে এই খেলাটা আমূল বদলে দেন হাঙ্গারির কোচ গুস্তাভ সিবেস। তার সময়েই পুসকাস, হিদেকুটি আর কোজিসরা নিজেদের মধ্যে জায়গা বদল করে খেলে সারা বিশ্বকে চমকে দেন। কিন্তু পুসকাসদেরও চল্লিশ বছর আগে সেই খেলাটা মোহনবাগানের ফরোয়ার্ডদের খেলতে দেখে অবাক হলাম। সেই সময় কোচ ফোচ ছিল না। টিম দেখতেন নাকি শিবদাস ভাদুড়িই। দেখে ভাল লাগল, ফুটবল নিয়ে শিবদাস তা হলে সে-সময় গভীর চিন্তাভাবনা করতেন।

ওই অল্প সময়ের মধ্যে আর চোখে পড়ল গোলকিপার ওসমানের গ্রিপিং। তিরিশের দশকে এই ওসমান ছিলেন কলকাতা লিগের সেরা স্টাইলিশ গোলকিপার। কোয়েটার লোক। এখন ওই জায়গাটা পাকিস্তানে। তিরিশের দশকের সেই সময়টায় মহমেডানের সেক্রেটারি আবদুল আজিজ। কোয়েটা থেকে বলিষ্ঠ চেহারার চার-পাঁচজন প্লেয়ার তিনি ধরে এনেছিলেন। জুম্মা খান, ওসমান তাদেরই অন্যতম। যাই হোক, ওসমানকে দেখলাম, বল ধরার চেষ্টা করলেন, দুই পাশ থেকে হাত এনে। এখনকার গোলকিপাররা তো এ ভাবে বল গ্রিপ করার কথা ভাবতেই পারেন না। তারা দুই হাত বলের পিছনে নিয়ে যান। কী জানি, হয়তো সে যুগে ওসমানের ওই গ্রিপিংই হয়তো ছিল তাঁর স্টাইল!

এইসব ভাবছি, খেলা ততক্ষণে বেশ কিছুটা সময় এগিয়ে গেছে। খেলা তখনও ড্র। মোহনবাগান চেপে ধরেছে। আরও দু’বার গোলের সুযোগ পেলেন অভিলাষ ঘোষ আর রাজেন সেন। কিন্তু এক বার ছররা মেরে বাঁচিয়ে দিলেন ব্যাক সিরাজুদ্দিন। আর অন্য বার রাজেন সেনের হেড-করা বল ফিরিয়ে দিলেন জুম্মা খান। নদুবাবু আমাকে বললেন, “ওই সিরাজুদ্দিনকে দেখছেন, কার ভাই জানেন? ওস্তাদ আলাউদ্দিন খানের। মহমেডানের এই দলটায় মাত্র দু’জন বাঙালি ছিলেন। ক্যাপ্টেন আব্বাস আর এই সিরাজুদ্দিন।”

খেলার মধ্যে ক্রমশই ডুবে যাচ্ছি। হেডফোনে মাঝে মাঝে একটা তীক্ষ্ণ চিঁ চিঁ শব্দ শুনছি। রেডিও-র অজানা স্টেশন ধরলে যেমনটি হয়। ফাঁসের মতো মাথায় চেপে বসে আছে যেন হেডফোনটা। একটু অস্বস্তিও হচ্ছে। মাঠের দিকে নজর দিলাম।

এবার মহমেডান ফরোয়ার্ড লাইন জোরালো আক্রমণ করছে। রশিদ, রহিম আর সাবুর মধ্যেও দেখলাম দারুণ সমঝোতা। বল দেওয়া-নেওয়া করে তারা চমৎকার এগোচ্ছেন। কিন্তু খেই হারিয়ে ফেলছেন গোলের কাছাকাছি গিয়ে। সুন্দর পজিশনাল প্লে দেখলাম, মোহনবাগানের রাইট ব্যাক সুধীর চ্যাটার্জির খেলায়। সেই শিল্ডজয়ী টিমের সব থেকে কমজোরি প্লেয়ার ছিলেন এই সুধীর চ্যাটার্জি—অনেকের মুখেই এ কথা শুনেছি। আমার কিন্তু তা মনে হল না। রহিম আর রশিদ বল ধরলেই উৎসাহে ফেটে পড়ছে গ্যালারি। ভুতি সুকুল একবার কড়া ট্যাকল করলেন রহিমকে। গ্যালারি থেকে দু’-একটা ইট উড়ে গেল রেফারি ক্লেটনকে লক্ষ্য করে। সমর্থকদের খুশি করার জন্যই বোধ হয়, ক্লেটনসাহেব দৌড়ে গিয়ে খুব ধমকে দিলেন সুকুলকে। এ ছাড়া আর কীই-বা করতে পারতেন তিনি? সেই সময় তো আর হলুদ কার্ড বা লাল কার্ডের নিয়ম ছিল না!

একটু সময় বাদেই, মহমেডানের মাসুম পিছন থেকে ট্রিপ করলেন বিজয়দাস ভাদুড়িকে। গোল এরিয়ার সামান্য বাইরে ডান দিকে। ইনডাইরেক্ট ফ্রি-কিক। ক্লেটনের এই সিদ্ধান্তে কিন্তু সমর্থকরা সন্তুষ্ট হলেন না। আবার চার-পাঁচটা ইট উড়ে গেল মাঠের মধ্যে। এখন পেশাদার ফুটবলে একে বলে ‘গেমসম্যানশিপ’। এটা তা হলে তখনও ছিল!

ফ্রি-কিক নিচ্ছেন শিবদাস। তার ফরোয়ার্ডরা এদিক-ওদিক দাঁড়িয়ে। শিবদাসের সামনে পাঁচ ডিফেন্ডারের দেওয়াল। আর তার পিছনে গোলকিপার ওসমান। দেওয়ালটা আরও জমাট করার জন্য চেঁচিয়ে নির্দেশ দিচ্ছেন ওসমান। তারপর নিজে ডান গোলপোস্টের দিকে সরে দাঁড়ালেন। ক্লেটন বাঁশি বাজিয়ে দিয়েছেন। শিবদাস শট নিতে যাবেন। ঠিক এই সময় তার নাম ধরে ডাকতে ডাকতে এগিয়ে এলেন দাদা বিজয়দাস। হাত নেড়ে এমন ভঙ্গি করলেন, শিবদাস যেন ফ্রি-কিক না নেন। দু’ভাইয়ের মধ্যে কী যেন কথাও হল। আর কথা বলার মাঝেই শিবদাস বল ঠেলে দিলেন দাদাকে। ব্যাপারটা এত দ্রুত ঘটে গেল যে, গা-আলগা দেওয়া মহমেডান ডিফেন্ডাররা সজাগ হয়ে ওঠার আর সুযোগই পেলেন না। জোরে শট নেওয়ার ভঙ্গি করে বিজয়দাস প্রথমে ডিফেন্সের দেওয়াল ভেঙে দিলেন। তারপর, ভেতরে ঢুকে আসা হাবুল সরকারকে লক্ষ্য করে বল তুলে দিলেন। সঙ্গে সঙ্গে ডাইভিং হেড। গোলকিপার ওসমান কিন্তু ঠিক জায়গায় সরে এসেছিলেন। কিন্তু হাবুল সরকার অত ঝুঁকি নিয়ে, শুন্যে শরীর ভাসিয়ে হেড দেবেন ভাবতেই পারেননি। দু’জনের শরীরে লাগল প্রচণ্ড ধাক্কা। দু’হাতে মাথা চেপে শুয়ে রইলেন হাবুল সরকার। আর বুকে হাত দিয়ে জমিতে ছটফট করতে লাগলেন ওসমান। দূর থেকে আমার মনে হল, পাঁজরের কোথাও তার চোট লেগেছে। এবং বেশ ভাল চোটই।

ব্যস, গ্যালারিতে যেন বিস্ফোরণ ঘটে গেল। মাঠে ফেন্সিং নেই। চারপাশের গ্যালারি থেকে হুড়মুড় করে কিছু লোক মাঠে নেমে গেলেন। তাড়া করলেন ক্লেটনকে। ইট, ছাতা, জুতো বৃষ্টি শুরু হয়ে গেল। সঙ্গে সঙ্গে বোমার আওয়াজ। বিশৃঙ্খল অবস্থা। মাঠে পুলিশও ঢুকে পড়ল।

দু’দলের মধ্যে খণ্ডযুদ্ধ শুরু হয়ে গেল। কাঁদানে গ্যাসের তীব্র ঝাঁঝ চোখে এসে লাগল। পাশে তাকিয়ে দেখি নদুবাবু নেই। পালিয়ে গেছেন। যাওয়ার সময় টাইম মেশিনটা নিয়ে যেতে ভুলে গেছেন। গ্যালারির উত্তর দিকে পুলিশ হোস পাইপে জল ছেটাচ্ছে। দর্শকদের ছত্রভঙ্গ করার জন্য দেখলাম, ডজন খানেক বিরাট চেহারার অ্যালসেশিয়ান কুকুরও পুলিশ গ্যালারিতে ছেড়ে দিয়েছে। তাতেও দর্শকদের সামলানো যাচ্ছে না। একজন দর্শক আমার পাশ দিয়ে নেমে গেলেন, হাতে রিভলভার। ওই ভয়ানক পরিস্থিতিতে কী করব ভাবছি। এমন সময় ঠাস করে আধখানা ইট এসে পড়ল আমার হেডফোনে…

আর তারপরই—বাঁকেলালের ডাক শুনতে পেলাম। গাড়ি স্টার্ট নিতে নিতে ও বিরক্তির সুরে বলল, ‘শুধু শুধু আধ ঘণ্টা নষ্ট হল।

২ মে ১৯৯০

heading1 = আতাপুরের দৈত্য – শীর্ষেন্দু মুখোপাধ্যায়

আতাপুরের দৈত্য – শীর্ষেন্দু মুখোপাধ্যায়

বিকেলে বেড়াতে বেরিয়ে আতাপুরের হরি সামন্ত কুটিবাড়ির জঙ্গলে সেদিন যাকে দেখলেন তাকে দেখার কথাই নয়। কারণ, রাক্ষস-খোক্কস বা দৈত্য-দানব দুনিয়াতে আছে বলে কেউ বিশ্বাস করে না। হরি সামন্তর বয়স একাশি, ডান হাঁটুতে বাত, হার্টেরও একটু গোলমাল আছে। কুটিবাড়ির জঙ্গল ডানহাতে রেখে পালপাড়ার শিবপদ সরখেলের বাড়িমুখো যাচ্ছিলেন। সরখেল মস্ত হোমিওপ্যাথ, তার চেম্বারেই বিকেলে একটা আড্ডা বসে। দিব্যি ফুরফুরে শরতের বিকেল, চারদিকে নরম রোদ ঝলমল করছে।

চোখের ভুল নয়, হরি সামন্ত ডান পাশে মুখ ঘোরাতেই দেখেন, একটা শিমুল গাছের ডালে হাত রেখে কে একজন দাঁড়িয়ে রয়েছে। লোকটার মাথা দোতলার সমান উঁচুতে। হাত, পা, বুক, পেট সমেত অন্তত দশটা দশাসই জোয়ানকে যোগ করলে যা হয় তার মাপ। পরনে একটা লেংটির মতো জিনিস, আদুর গা। হরি সামন্ত হাঁ করে চেয়ে দেখলেন। এদিকে কোথাও ভীম পুজো হয় বলে তিনি জানেন না, তা হলে জঙ্গলে এই ভীমের মূর্তি ফেলে রেখে গেল কে? ভাবতে ভাবতেই দেখলেন, মূর্তি নয়। প্রকাণ্ড লোকটা হঠাৎ ঘাড় ঘুরিয়ে তার দিকে কটমট করে তাকাল। তদ্দণ্ডেই হরি সামন্তর নাড়ি ছাড়বার কথা। বুকের মধ্যে হৃৎপিণ্ডটা একটা ডিগবাজি খেল, হাত-পা ঠান্ডা হয়ে এল, শরীর কাঁপতে লাগল ঠকঠক করে। দৈত্যটা হঠাৎ মড়াত করে গাছের একটা মস্ত ডাল ভেঙে সেটা মুগুরের মতো বাগিয়ে ধরতেই হরি সামন্ত পাঁই পাঁই করে ছুটতে লাগলেন প্রাণের ভয়ে। এই বয়সে পায়ে বাত আর দুর্বল হৃৎপিণ্ড নিয়ে যে তিনি এরকম ছুটতে পারেন তা তার ধারণার বাইরে ছিল।

যখন সরখেলের বাড়িতে এসে দমাস করে পড়লেন তখনই প্রাণবায়ু বেরিয়ে যাওয়ার কথা। কিন্তু বেরোল না। একটু জিরিয়ে নিয়ে দেখলেন, এখনও মরেনি। তবে তাঁর কথা আর কেউই বিশ্বাস করল না। শিবপদ বলে ফেলল, সেই কবে থেকে তো আপনাকে চোখের ছানিটা কাটিয়ে আনতে বলছি, কথা কানেই তুলছেন না।

হরি সামন্ত খ্যাঁক করে উঠলেন, “আমার বাঁ চোখে ছানি, কিন্তু ডান চোখ কী দোষ করল?”

কেউ বিশ্বাস না করলেও ঘটনাটা নিয়ে আলোচনা হল। তবে সাব্যস্ত কিছুই হল না। কুটিবাড়ির জঙ্গল মোটেই ভাল জায়গা নয়। জঙ্গলের ও পাশে একটা খাল আছে। সুন্দরবনের বাঘ খাল পেরিয়ে ওই জঙ্গলে এসে ঘাপটি মেরে থাকে। সুযোগ বুঝে গাঁয়ে ঢুকে গোরু, ছাগল, মানুষ নিয়ে যায়। ফেরার সময়ে আজ আর কেউ জঙ্গলের পাশের রাস্তা ধরলেন না। দল বেঁধে বাজারের পথ ধরে ফিরলেন।

দিনতিনেক বাদেই সকালবেলায় তিনজন কাঠকুড়ানি মেয়ে জঙ্গলে ঢুকেছিল। হঠাৎ আলুথালু হয়ে তারা চেঁচাতে চেঁচাতে গাঁয়ে এসে ঢুকল, “রাক্ষস! রাক্ষস! মেরে ফেলল গো…।”

দু’দিনের মধ্যেই গাঁয়ের মোড়ল শ্যামকান্ত তার হারানো গোরু খুঁজতে জঙ্গলে ঢুকে পড়ে দাঁতকপাটি লেগে পড়ে রইল। জ্ঞান হওয়ার পর সেও কবুল করল, জঙ্গলে সে একটা বিকট চেহারার দানবকে দেখেছে।

আতাপুরে হইহই পড়ে গেল।

ঘনঘন মিটিং বসতে লাগল। শ্যামপুকুর থানা থেকে দারোগাবাবু গদাধর মল্লিক খবর পেয়ে নিজে এসে তদন্তে নামলেন। পুলিশ ফোর্স নিয়ে জঙ্গলে ঢুকে খানিকটা ঘুরেও দেখলেন। দানবের দেখা না পেলেও জঙ্গলের নরম মাটিতে কিছু অতিকায় পায়ের ছাপ দেখা গেল। মানুষের পায়ের ছাপের মতোই দেখতে, কিন্তু বিশাল আকৃতির।

গদাধরবাবুর ভ্রূ কুঁচকে গেল, মুখে দুশ্চিন্তার ছাপ। বললেন, “কোনও লোক যদি রসিকতা করে এ কাণ্ড না করে থাকে তবে বলতেই হবে যে, ব্যাপারটা খুবই রহস্যময়। আমি গ্রামের নিরাপত্তার জন্য দু’জন সেপাই মোতায়েন করে যাচ্ছি। ব্যাপারটা আরও খতিয়ে দেখতে হবে।”

সেই রাত্তিরে দুই সেপাই যদু আর লক্ষ্মণ চণ্ডীমণ্ডপের দাওয়ায় বসে মশা তাড়াতে তাড়াতে গল্প করছিল। হঠাৎ যদু বলে উঠল, “আচ্ছা লক্ষ্মণদা, ওই গম্বুজটা হঠাৎ একটু নড়ে উঠল কেন বলো তো! ভূমিকম্প হচ্ছে নাকি?”

“গম্বুজ! দূর ব্যাটা এখানে গম্বুজ কোথায়?”

‘তা হলে ওটা কী?”

বলা বাহুল্য এর পর দু’জনেরই বাক্য হরে গেল। গম্বুজ নয়, তবে গম্বুজের মতোই বিশাল একটা ছায়ামূর্তি রায়দিঘির ধার দিয়ে নিঃশব্দে এগিয়ে এল। একটা কুঁড়েঘরের কাছে এসে মূর্তিটা হাঁটু গেড়ে বসে রইল খানিকক্ষণ।

কাঁপা গলায় যদু বলল, “লক্ষ্মণদা, দেখতে পাচ্ছ?”

“পাচ্ছি।”

“ভুল দেখছি না তো?”

“না রে।”

“কী করবে এখন?”

“কিচ্ছুটি নয়। চুপ মেরে বসে থাকো। ওই কুঁড়েঘরটায় একটা বুড়ি থাকে। বোধহয় বুড়িটাকে খাবে।”

“ও বাবা!”

দৈত্য কিছুক্ষণ চুপ করে বসে রইল, তারপর ধীরে ধীরে উঠে দাঁড়িয়ে চারদিকে একটু চেয়ে দেখল। একটা থামের আড়াল থেকে ঘাপটি মেরে দৃশ্যটা দেখতে দেখতে ভয়ে হিম হয়ে যাচ্ছিল দুই সেপাই। দৈত্যটা অবশ্য দেখতে পেল না। যে পথে এসেছিল সেই পথেই আবার চলে গেল।

বেশ কিছুক্ষণ শ্বাস বন্ধ করে ছিল দু’জন। এবার লক্ষ্মণ বলল, “চল রে যদু, বুড়ির কী হল একবার দেখে আসি।”

“চলো, যাই।”

দরজায় বেশ কয়েক বার ধাক্কাধাকি আর ডাকাডাকির পর বুড়ি উঠে দরজা খুলে বলল, “কে বাবারা? ডাকাত হও চোর হও, আগেই বলছি, এবাড়িতে কিছু পাবে না। ইচ্ছে হলে ঢুকে তল্লাশি নিতে পারো। আর যদি আমাকে খুনটুন করতে চাও তো বাছা তাতেও কেউ বাধা দেবে না। আমি বড় দুঃখী মানুষ, মরতে পারলেই বাঁচি।”

যদু বলল, “বুড়িমা, আমরা বদ লোক নই। আমরা সেপাই, ওই রাক্ষসটা তোমার ঘরের কাছেই ঘাপটি মেরে ছিল যে একটু আগে।”

বুড়ি বিন্দুমাত্র ভয় না-পেয়ে বলল, “তা হবে বাছা। পোড়া কপাল আমার, নইলে আমাকে খেয়ে যেত। তা তোমরা কারা? এ গায়ে তো তোমাদের কখনও দেখিনি।”

“আমরা পুলিশের লোক, রাত জেগে গাঁ পাহারা দিচ্ছি।”

বুড়ি খুবই ভালমানুষ। যত্ন করে তাদের দাওয়ায় পিঁড়ি পেতে বসাল। কয়েকটা করে নাড়ু আর জল খেতে দিল। কথায় কথায় জানা গেল, বুড়ির তিন কুলে কেউ নেই। অন্ধের নড়ি একটা ছেলে ছিল, সেও বছর দুই হল নিরুদ্দেশ। লোকে বলে, তাকে বাঘে খেয়েছে। তাই হবে। সে-সময়ে এখানে খুব বাঘের উপদ্রব ছিল বটে!

পরদিন সকালে সারা গায়ে আতঙ্ক ছড়িয়ে পড়ল, দৈত্যটা গাঁয়ে ঢুকেছিল শুনে। গাঁয়ের বিস্তর লোক পোঁটলা-পুঁটুলি বেঁধে কেউ মামার বাড়ি, কেউ শ্বশুরবাড়ি, কেউ পিসি বা মাসির বাড়ি, কেউবা তীর্থ করতে বেরিয়ে পড়ল। এই বিপদের মধ্যে থাকা ঠিক নয়। দুপুরের মধ্যেই গাঁ বেশ সুনসান হয়ে গেল। যারা রয়ে গেল তারা সব ঘরদোর মজবুত করার কাজে লেগে গেল। লাঠি, বল্লম, ছোরা, কুড়ুল, বন্দুক, যার যা ছিল সব বের করল। ঠিক হল রাতে দল বেঁধে গাঁয়ে টহল দেওয়া হবে। ঘণ্টা, শাঁখ, বাঁশি ইত্যাদিও তৈরি রাখা হল, দৈত্যটাকে যে দেখবে সে-ই বাজিয়ে অন্য সবাইকে জানান দেবে।

এর পর দিনকয়েক আর দানবটার কোনও পাত্তা পাওয়া গেল না। লোকজনের আতঙ্কটাও একটু চাপা পড়তে লাগল। রাতের পাহারাতেও ঢিলেমি দেখা যেতে লাগল। শীত পড়তে লেগেছে, এখন কারই বা রাত জাগতে ভাল লাগে?

বুড়ি এক রাত্তিরে তার ময়লা কাঁথাখানি জড়িয়ে ঘুমোচ্ছে। নিশুত রাতে বুড়ি একটা গলা শুনতে পেল, “ও মা, মা গো! ঘুমোচ্ছিস নাকি? আমার যে বড় খিদে পেয়েছে!”

বুড়ি ধড়মড় করে উঠে বসল। এ যে তার নন্দর গলা। তার ছেলে নন্দ, যাকে কিনা বাঘে খেয়েছে। বুড়ি আর দেরি না করে তাড়াতাড়ি উঠে দরজা খুলল। তারপর হাঁ হয়ে রইল। নন্দ নয়, এ সেই দানবটা, যার কথা সবাই বলাবলি করে।

বুড়ি অবশ্য ভয় পেল না, এ দুনিয়ায় তার ভয় পাওয়ার আর কিছুই নেই। বুড়ি নরম গলায় বলল, “তুমিই বুঝি সেই রাক্ষস! তা ভাল। কী চাও বাছা?”

দানব হাঁটু গেড়ে বসে আছে, তাতেও তার মাথা ঘরের চাল ছুঁয়েছে। দৈত্য বলল, “মা, আমাকে চিনতে পারছিস না তো! দোষ নেই তোর। আমি নন্দ।”

“নন্দ!” বলে বুড়ি ফের হাঁ, “তুই যে রোগা প্যাকাটির মতো ছিলি বাবা।”

“আর বলিসনে মা। রোগা থেকে মোটা হতে গিয়েই তো বিপদ হল। কিছু খেতে দিবি মা। সাত দিন ধরে জঙ্গলের ফলপাকুড় খেয়ে আছি, ভয়ে গাঁয়ে ঢুকতে পারি না।”

“আয়, বাবা, আয়।” বলতে বলতে বুড়ি আনন্দে কেঁদেই ফেলল। দানব হোক, দৈত্য হোক, শত হলেও এই তো তার হারানো ছেলে। একটু সামলে নিয়ে বলল, “বাবা, লোকে দেখতে পেলে তোকে মারবে। তুই ভেতরের উঠোনে চলে যা। উঠোনের পেছন দিকে বড় কসাড় ঝোপ আছে। তার আড়ালে বসে থাক। আমি খেতে দিচ্ছি।”

কসাড় ঝোপের আড়ালে নিশুত রাতে মায়েপোয়ে অনেক সুখ-দুঃখের কথা হল। নন্দ বলল, কুটিবাড়ির জঙ্গলে একজন অদ্ভুত লোক থানা গেড়েছিল। গাছপাতা দিয়ে নানারকম ওষুধ-বিষুধ তৈরি করত। তার কাছে মোটা হওয়ার ওষুধ চাইতে গিয়েছিল নন্দ। লোকটা তাকে কুটিবাড়ির আস্তানায় রেখে দিল আর রোজ ওষুধ খাওয়াতে লাগল। ফলে ধীরে ধীরে আড়ে দীর্ঘে বাড়তে লাগল নন্দ। বাড় যখন খুব বাড়াবাড়িতে দাঁড়িয়ে গেল, তখনই লোকটা একদিন দুপুরে জঙ্গলে শেকড় খুঁজতে গিয়ে বাঘের খপ্পরে পড়ল। দুদিন বাদে তার আধখাওয়া শরীরটা খালধারে দেখেছিল নন্দ। যত দিন লোকটা বেঁচে ছিল তত দিন একটা ভরসা ছিল তার। লোকটা কথা দিয়েছিল, চিকিৎসা করে তাকে আবার স্বাভাবিক গঠনে ফিরিয়ে আনবে। চেষ্টাও করছিল। আর হল না। মাসখানেক আগে লোকটা মারা যাওয়ার পর নন্দ আর জঙ্গলে থাকতে ভরসা পাচ্ছে না। আজকাল তার মায়ের কথাও খুব মনে হয়।

বুড়ি ঘরে যা ছিল—পান্তা ভাত, নাড়ু, মোয়া, এক হাঁড়ি গুড়, খানিকটা চাল ভাজা—এই সব নিয়ে ছেলেকে খেতে দিল। নন্দ বলল, “আমার শরীরটা বড় বলে যেন ভাবিসনে যে, আমি অনেক খাই। আমার পেটটা আগের মতোই আছে। তবে খোরাকটা একটু বেড়েছে।”

বুড়ি ছেলের পিঠে হাত বোলাতে বোলাতে অশ্রু বিসর্জন করতে লাগল। বলল, “গাঁয়ের লোকেরা তোকে দেখে ভয় পাবে ঠিকই প্রথমটায়, কিন্তু আমি ওদের বুঝিয়ে বলব’খন যে, এ-আমার নন্দ।”

নন্দ মাথা নেড়ে বলল, “ও কাজ করিসনি। ওরা বিশ্বাস করবে না, তোকে ডাইনি বলে পুড়িয়ে মারবে।”

“তা হলে?”

“উপায় একটা করতে হবে। দাঁড়া, ভেবে দেখি। কী কুক্ষণে যে মোটা হওয়ার সাধ হয়েছিল!”

এই সব কথা যখন হচ্ছে তখন হঠাৎ একটা টর্চের আলো এসে নন্দর মুখের ওপর পড়ল। আর সঙ্গে সঙ্গে আর্ত চিৎকার। তার পরই সারা গায়ে কাঁসর, ঘণ্টা, শাঁখ, ঢোল, খোল, সব বেজে উঠল। আর লোকজন সব তেড়ে এল অস্ত্রশস্ত্র নিয়ে।

নন্দ পালাতে গিয়েও পালাল না। মার দিকে চেয়ে বলল, “আমার গায়ে খুব জোর। আমি এদের সবাইকে ছিঁড়ে ফেলতে পারি। জঙ্গলে আমি চার-পাঁচবার বাঘের মুখে পড়ি। আমার কিল খেয়েই বাঘ পালিয়ে গেছে। তিনবার সাপে কামড়েছে। এত বড় শরীর বলে বিষে কাজ হয়নি তেমন। আমার ক্ষমতা অনেক, কিন্তু এরা যদি তোর কোনও অনিষ্ট না করে, তা হলে আমিও এদের ক্ষতি করতে চাই না মা।”

ও দিকে চারদিক থেকে মশাল, টর্চ নিয়ে মেলা লোক আসছে। বিরাট হইহই কাণ্ড। বুড়ির বাড়ির চারদিকে যখন সবাই জড়ো হল তখন বুড়ি বেরিয়ে এসে মোড়লমশাইয়ের দিকে চেয়ে বলল, “খুব তো তেজ দেখছি। দৈত্য যদি তাড়া করে, তা হলে পালাতে পথ পাবে?”

মোড়লমশাই একটু পিছিয়ে দাঁড়িয়ে বললেন, “তা সে দৈত্যটা কোথায়! এখানেই নাকি দেখা গেছে!”

বুড়ি বলল, “এখানেই আছে বাছা। তবে বেশি হইচই করলে সে কিন্তু তোমাদের চিবিয়ে খেয়ে ফেলবে।”

মোড়লমশাই ভয় খেয়ে বলল, “ওরে বাবা, তা সে কোথায় ঘাপটি মেরে আছে? রেগেটেগে যাচ্ছে না তো।”

বুড়ি মাথা নেড়ে বলে, “চিন্তা নেই গো। আমি মায়ের কাছে মন্ত্র শিখেছিলুম ছেলেবেলায়। সেই মন্ত্রে নাকি রাক্ষসও বশ থাকে। এত কাল বিশ্বাস করিনি। তা হঠাৎ এই দানবটা এসে হাজির হওয়ায় মন্ত্রটা জপ করতেই বশ মেনেছে। তবে আগেই বলে রাখছি বাছা, তোমরা যদি তার ক্ষতি করতে চাও তা হলে কিন্তু মন্ত্র তুলে নেব।”

সবাই ভয় পেয়ে সমস্বরে বলে উঠল, “না না, আমরা কোনও ক্ষতি করব না।”

মোড়ল গলাটা একটু খাটো করে বলল, “দূর থেকে এক ঝলক একটু দেখতে পাব কি?”

বুড়ি বলল, “তা পাবে। তবে লাঠিসোটা অস্ত্রশস্ত্র সব ফেলে দিয়ে এসো।”

মশাল আর টর্চের আলোয় কসাড় বনের মধ্যে একটু আবছায়ায় দানবকে দেখে গাঁ-সুদ্ধু লোক একেবারে স্তম্ভিত হয়ে গেল। ভয়ে সকলের হাত-পা ঠান্ডা। বুড়ি অভয় দিয়ে বলল, “গোলমাল কোরো না কেউ। ধীরে ধীরে ঘরে ফিরে যাও। ওটি এখন আমার কাছেই থাকবে।”

সবাই ফিরে গেল। কিন্তু কয়েক দিন সাংঘাতিক উত্তেজনা রইল গ্রামে। চারদিকে খবর ছড়িয়ে পড়তে দেরি হল না। ফলে দৈত্য দেখতে ভিড়ও হতে লাগল খুব।

নন্দ এক রাতে মাকে বলল, “মা, এ তো বড় মুশকিল হল। এত লোক আমাকে দেখতে আসে, আমার যে লজ্জা করে বড়।”

বুড়ি বলল, “লোকে দেখে বলে লজ্জা কীসের? যারা বড়মানুষ হয় তাদের দিকে সকলের নজর থাকে।”

নন্দ কাহিল গলায় বলল, “কিন্তু আমি তো বড়মানুষ নই রে মা। আমি হলাম অদ্ভুত মানুষ। মানুষ বলে লোকে মনেই করছে না।”

বুড়ি বলে, “অত ভাবিসনে, সময় একটু বয়ে যাক। লোকে সয়ে নেবে।”

সয়ে অবশ্য লোকে নিল না। তবে মহালক্ষ্মী সার্কাসে ভাল চাকরি পেয়ে গেল নন্দ। দু’হাতে পয়সা রোজগার করে দোতলা বাড়ি বানিয়ে ফেলল গাঁয়ে। মাকে বিছেহার গড়িয়ে দিল। খাট-পালঙ্ক কিনল। জমি-জিরেত কিনল, তার চেয়ে বড় কথা, নন্দর নামটাও খুব ছড়িয়ে পড়ল চারধারে।

২৬ ডিসেম্বর ১৯৯০

heading1 = নিখোঁজ চারু – অতীন বন্দ্যোপাধ্যায়

নিখোঁজ চারু – অতীন বন্দ্যোপাধ্যায়

চারু মহাজন বেশ কিছুদিন বেপাত্তা । নানা জনে নানা কথা বলল। মহাজনের ধারবাকি মেলা। তাগাদার চোটে দেশান্তরী।কেউ নাকি দেখেছে রাতে শ্মশানের দিকটায় যেত। শ্মশান থাকলে মন্দির থাকে, মন্দির থাকলে সাধু থাকে, এমনই জানতাম। আমাদের গাঁয়ে নদী আছে, শ্মশান আছে, মন্দিরও আছে।তবে মন্দিরে কোনও সাধু থাকতেন না।কবে সাধু হাজির, কবে মহাজন সাধুর দর্শন পেল, আর বিবাগি হওয়ার বাসনা জাগল, বুঝতে পারলাম না। চারু মহাজন আর ফিরে এল না।চর আসমানদিপুরে কপালির মামার বাড়ি।কপালির মামার বাড়ির দেশ থেকেও মামারা এসে গেল।না, কোনও খবর নেই! কপালির বাবা চারু মহাজন শেষে চারু ফটাস হয়ে গেল।

কপালি কান্নাকাটি করে।তা ছোট্ট মেয়ে কপালি, বাপের জন্য তো কষ্ট হবেই।ওর কাকারা প্রবোধ দেয়। প্রতিবেশীরাও। আমরাও দিই।দিতেই হয়। এমন জলজ্যান্ত একটা মানুষ দেশ ছাড়া, বাড়িছাড়া, খায় কী, থাকে কোথায়—ভাবনা তো হবেই! কপালির মা অন্নজল ত্যাগ করেছিল।পরে সবার সুবিবেচনায় খেতে-পরতে রাজি হয়েছে। কপালির মাকে আমরা ‘বিধুখুড়ি’ ডাকি। বিধুখুড়ি নদীর ঘাটে স্নান করতে এলেই আমাদের দেখতে পায়। কপালিকে পাঠিয়ে দেয়।কপালি দৌড়ে আসে।ওর দু’বিনুনি ঝোলে।বড় বড় চোখে তাকায়, আর হাঁপায়।বলে, ‘মা ডাকছে।’

আমাদেরও কর্তব্য আছে।গাঁয়ের ছেলে, পূজাপার্বণে চারু মহাজন রাবণ বধের পালা আনত গাঁয়ে।টাকা-পয়সা দু’হাতে খরচ করতে পারত। বাজারের দিকটায়, মতিহারি তামাকের দোকান, পাটের আড়ত, মশলাপাতির দোকান, হাঁড়িপাতিলের দোকান—সব চারু মহাজন করেছে। ভাইদের দোকানে-দোকানে বসিয়ে দিয়েছে।সেই মানুষ বিবাগি হয়ে গেলে কার না খারাপ লাগে! সবচেয়ে খারাপ লাগে, কেউ চারু মহাজনের বাড়ি কোন দিকে বললে, এক কথা, ‘চারু ফটাসের বাড়ি! ওই ওদিকটায়।বাঁশতলা পার হয়ে দিঘির পাড় ধরে হেঁটে চলে যান, চৌখুপি জানলার টিনকাঠের ঘর দেখলেই বোঝবেন, চারু ফটাসের বাড়ি।’

এমনকী ‘এ-কার মেয়ে রে বাবা! গাছতলায় বসে কাঁদছে !’যেই থাকুক, আমরা থাকলেও বলি, ‘ও, চেনেন না, চারু ফটাসের মেয়ে কপালি।বাপের কথা মনে হলেই গাছতলায় বসে কাঁদে।’

আসলে ‘ফটাস’ কথাটা আমাদের তিনুকাকাই চালু করেছেন।তিনিই ছোটকাকাকে খবর দিয়েছিলেন, ‘শুনছ ছোড়দা, চারু মহাজন ফটাস!’

ছোটকাকা জমিজমা দেখতে বের হচ্ছিলেন, হঠাৎ তিনুর কথায় তিনি কিছুটা বিভ্রমে পড়ে গিয়ে বিচলিত বোধ করলেন, ‘ফটাস কী রে!’

‘ফটাস বোঝো না।নিখোঁজ।’

‘কবে থেকে?’

‘পরশু থেকে।’

‘কে বলল?’

‘বেচু সাহা বলল।’

অবশ্য চারু মহাজনের বাড়ি আমাদের গাঁয়ে— তবে লম্বা গাঁ, প্রায় পরগনার মতো। দু’ক্রোশ লম্বায়। নদীর বাঁক আছে বলে, চরটা খুব কাছে হয়। নদীর চর ধরে উঠে গেলে বেশি দূর না। তিনুকাকা চরের দিকটায় মাছের খোঁজে গিয়েছিলেন। মাছের নেশা প্রবল। চরেই নাকি বেচু সাহা বলেছে, ‘তিনুকর্তা নাকি, শুনছেন খবর, চারু মহাজনের দু’দিন হল খোঁজ নাই। গদিতে নাই, শহরেও যায়নি, বাড়িতে শোক…একবার ছোটকর্তারে খবর দেবেন।’

দু’দিন বোধ হয় চেপেচুপে ছিল, যদি ফিরে আসে—কিন্তু না আসায় বাড়ির মানুষদের ধৈর্য শেষ। ফেটে বের হয়ে গেছে খবরটা। কোথাও যাবে বলেও বের হয়নি। গদি থেকে ফিরে রোজ যেমন, নদীর ঘাট থেকে হাত-মুখ ধুয়ে মালা জপ করতে বসে, তাই বসেছিল। রাতে বিধুখুড়ি খেতে দিয়েছে। কপালি বাপের পাতে বসে খেয়েছে। বিন্দুমাত্র সন্দেহ ছিল না। সকালে খোঁজখবর করারও কারণ হয়নি। সকালে সে নিজের ধান্দায় ঘোরে, গদিতে গিয়ে বসে থাকে। ফড়েরা আসে। কথাবার্তা হয়। পাটের গুদামে পাট ঝাড়াই-বাছাইয়ের কাজ থাকে বলে, সর্বক্ষণ কাজ ছাড়া কিছু বোঝে না। সেই লোক, নিখোঁজ হলে ফটাস হয় টের পেলাম তিনুকাকার কথায়। কপালিকে তিনুকাকাও স্নেহ করেন। মেলায় বান্নিতে গেলে কপালি লগ ধরবেই। কাকা নিজেই গিয়েছিলেন—আমরাও। কাকার এক কথা—‘চারু, ফটাস! গেল কোথায়!’

তা সেই ফটাস চারুকে নিয়ে মাসখানেক আমাদেরও আহার-নিদ্রার কথা মনে ছিল না। তিনুকাকা আচমকা কোনও বিদঘুটে খবর-টবর পেলেই বের হয়ে পড়তেন। তা দামোদরদির বাজারে একজন কবিরাজ এসেছেন। শেকড়বাকড় দিচ্ছেন। মাথায় ফেজটুপি, গায়ে আদ্দির পাঞ্জাবি। দেখতে চারু মহাজনের মতো। আর যায় কোথায়! খবরের আগে আগে আমরা দামোদরদির বাজারে গিয়ে শুনি লোকটা হাওয়া। নদীর পাড় ধরে কোথায় হেঁটে চলে গেছে!

দেশটা নদীনালার বলে, দুর্গম রাস্তাঘাট। আর গভীর বনজঙ্গলেরও প্রাচুর্য আছে। জঙ্গলের ভেতর যদি কুটির নির্মাণ করে সাধুসন্নেসি হয়ে যায়! আমাদের মহাজনকাকা যদি মনে করে তার ইহকাল পাটের লাছি গুনে গেল, পরকালের জন্য থাকল কী— ভেবে যে-কোনও তীর্থে চলে যায়নি কে বলবে!

নানা জনে নানা কথা বলতে থাকল।

কিছু কু-কথাও চাউর হতে থাকল।

নদীর পাড়ে লাশ। কার লাশ খোঁজো। মহাজনকাকার লাশ হয়ে থাকার প্রবৃত্তিই হবে না। তেমন মানুষই তো নয়। ধর্ম আর দুর্মতি দুইই তার সম্বল। কপালি সঙ্গে সঙ্গে ঘোরে। সেই জানে তার বাবার মতিভ্রম যতই হোক, তাকে দেখলে স্থির থাকতে পারবে না।

আমরা নদীর পাড় ধরে হাঁটি। কপালি দৌড়য়। বিধুখুড়ি একদিন ডেকে খবর দিল, চরে কে নাকি রাতে ঘোরাঘুরি করে। ঠিক মহাজনের মতো! জ্যোৎস্না রাতে লোকজন পাঠিয়ে খুঁজেছে। কিন্তু না, কেউ না। বিধুখুড়ি সর্বক্ষণ যদি কাকার কথা ভাবে, জ্যোৎস্না রাতে চরের মধ্যে ফটাসকাকাকে দেখতেই পারে। তা কালো, নধর চেহারার ফটাসকাকা, বেটেখাটো। গলায় তুলসীর মালা। গালে চাপদাড়ি। গায়ে ফতুয়া, মাথায় লম্বা টিকি। টিকিতে হলুদ করবী ফুল বাঁধা থাকত। সকালে কপালির কাজই ছিল শুদ্ধবস্ত্রে করবী ফুল তুলে আনা। তামার পাত্রে ফুলটি। নদীর ঘাট থেকে উঠেই সূর্যপ্রণাম। তারপর চোখ খুললে, সামনে মা মহামায়া। তামার পাত্রে করবী ফুল। সেই মা মহামায়াকে ফেলে দেশান্তরী হয়ে থাকা যে খুব বেশি দিন সম্ভব না, আমরা বুঝি।

এই এক আশা ছিল। কিন্তু আশা কুহকিনী। তবে তিনুকাকা ছাড়ার পাত্র নয়। রানির বাবা হারান পাল আর বশিরকে দিয়ে বোঝা গেছে। শেষ পর্যন্ত গুপ্ত খবরটি ফাঁস করা তিনুকাকার পক্ষেই সম্ভব।

খবর রটে গেল। ঢোল পিটিয়ে দেওয়া হল হাটে। উদ্ধবগঞ্জ থেকে হ্যান্ডবিল ছাপিয়ে আনা হল। কপালির কাকারা হাটে-বাজারে হ্যান্ডবিল বিলি করতে বের হয়ে গেল। বগলে ছাতা, কেউ যায় উত্তরে, কেউ যায় দক্ষিণে। নদী বলতে মেঘনা। আর ওদিকে বিশ-ত্রিশ ক্রোশ দূরে শীতলক্ষ্যা। তার ভেতর যত গ্রামগঞ্জ সব জায়গায় হ্যান্ডবিল বিলি করেও যখন পাত্তা পাওয়া গেল না, তখন কপালির মা কাঁদতে বসল।

নদীর ঘাটলায় বসে শোকার্ত কান্না। শুনতে কাঁহাতক ভাল লাগে! কপালিও বিধুখুড়ির গলা জড়িয়ে দোহারে লেগে যায়। আর কান্না তো সংক্রামক ব্যাধি! আমাদেরও কাঁদতে ইচ্ছে করে। কপালিকে ডাকি, ‘এই, তুই কীরে। কাকা ঠিক ফিরে আসবে। মরাকান্না জুড়ে দিলি!’

তিনুকাকাও ধমক দিলেন ঘাটে গিয়ে, ‘তা বউঠান, আপনি যেমন! মানুষটা সাধুসন্ত যদি হয়ে যায়, তবে তা আর কতক্ষণ! পাটের দর উঠছে, বিষয়ী মানুষ খবর পেলে লোটা-চিমটে ফেলে দেখবেন চলে আসবে। মরাকান্না শোভা পায়!’

বিধুখুড়ির হঠাৎ কী মনে হল, কান্না থামিয়ে বলল, ‘আমি যে তিনু তোমার দাদাকে অকম্মার ঢেঁকি বলেছি! সেই রাগে ঘর ছেড়ে চলে গেল।’

‘অকম্মার ঢেঁকি কেন!’

‘কাজকাম ছাড়া লোকটার মাথায় কিছু নাই। মামলা-মোকদ্দমা ছাড়া মাথায় কিছু নাই। আমার একজোড়া দুল করার কথা, তার নাকি মনেই থাকে না। তা রাগ হয় না! আমি কেন যে মুখ ফসকে বলে ফেললাম, অকম্মার ঢেঁকি। মনে তো খটকা লাগবেই।’

তার পরই ফের কান্না জুড়ে দিল বিধুখুড়ি। বলতে থাকল, ‘যে করে পারো তারে ধরে আনো। যে খবর দিতে পারবে, তার বখশিশ মিলবে।’

তিনুকাকা বলল, ‘কত টাকা উল্লেখ করব?’

‘কত টাকা বখশিশ দিলে তোমার দাদার খোঁজ পাওয়া যাবে মনে হয়।’

‘তা হাজার। হাজার হলে, অনেক টাকা। এক হাজার।’

এক হাজার টাকা সোজা কথা না! এক হাজার টাকায় কত কিছু কেনা যায়। আবার হ্যান্ডবিল, আবার বিলি। কপালির কাকারা দাদার জন্য সর্বস্ব পণ করতে রাজি। বুদ্ধি, পরামর্শ, জমিজিরাতের বন্দোবস্তি কারবার সহ, পাটের গুদাম, আখের খেত সব দাদার মাথা থেকে উৎপত্তি। দাদা না থাকলে সে বিদ্যেও নেই বিষয়আশয় ধরে রাখে। হাজার টাকা যায় যাক। দরকারে সব বাজি রাখতে রাজি, দাদা ফিরে এলে আবার সব ঠিকঠাক। পুষিয়ে যাবে সব।

তিনুকাকার কিছুটা হাতটানের স্বভাব আছে। ঠাকুমার ভাণ্ডার থেকে এটা ওটা সরান। তাঁর মুখে কত দিগ্‌বিজয়ের কাহিনি—বাড়ি এসে উদয় হলেই আমাদের অনেক মজা। কাকার মুখের ওপর কথা বলারও কেউ নেই। ঠাকুমার একটামাত্র ভাই, তাঁর একটামাত্র ছেলে, পিসির বাড়ি আদর খেতেই আসেন। এসে যদি দেখেন আমাদের ব্যাজার মুখ, তবে ঠাকুমার মাথায় যেন কাগেবগে নোংরা ফেলে। ঠাকুমা আমাদের খুশি রাখার সব রকমের বন্দোবস্ত করেন। ভাইপোটা না আবার আমাদের ব্যাজার মুখ দেখে পালায়। দুধের সর, মিষ্টি আম, কনক ধানের চাল দিয়ে পাটিসাপটা, চিতই পিঠে, জমির আখি গুড়, তারপর শীতের দিন হলে তো কথাই নেই— মোচার ঘন্ট, বড় পাবদা মাছের ঝোল, মাষকলাইয়ের বড়ি আর ধনেপাতা সহ ঝোল, নানা কিসিমের রান্না। বউরা তখন চোপা পর্যন্ত করতে সাহস পায় না। তিনুঠাকুর বাড়িতে প্রায় গুরুঠাকুরের শামিল। ছোটকাকা পর্যন্ত কাকাকে সমীহ করে চলে। বললেই হল, ‘ধুস, থাকে! থেকে কচু হবে। যেমন আমার পিসি তার তেমনই বউরা। ছেলে ক’টাকে চোরের মতো গৃহবন্দি করে রাখা—সহ্য হয়! কেবল পড়া, স্কুল, পড়া, শিক্ষকের বেত্রাঘাতে জর্জর—সহ্য হয় চোখে। চললাম।’

সবাই পড়ে যায় মহাফাঁপরে। ঠাকুমার চোপার কাছে, সবাই জব্দ। সেই আতঙ্কে, তিনুকাকার সাতখুন মাপ।

তিনুকাকা বলেন, ‘পারবি?’

আমরা বললাম, ‘কী পারব।’

‘পারবি দনদির বাজারে যেতে!’

‘কী হবে গিয়ে!’

‘লোক ধরে আনবি। ছদ্মবেশী মনে হলেই খবর দিবি।’

‘দিলে কী হবে?’

‘হবে কচু। বুঝিস না, হাজার টাকা। খবর দিতে পারলে, হাজার টাকা। খোঁজাখুঁজির টাকাও দেবে। খরচের বহর কী কী আছে দ্যাখ। রাস্তাঘাটের খরচ, থাকার খরচ, খাওয়ার খরচ, কত পয়সা বোঝ।’ ইতিমধ্যে খবর এসে গেল—দেখা গেছে, উদ্ধবগঞ্জের হাটে একটা লোক সাঁকোর ওপর দাঁড়িয়ে থাকে। কথা বলে না। দেখতে চারুকাকার মতো।

বিধুখুড়ি বাড়ি এসেই বলল, ‘শিগগির চলে যান তিনুঠাকুর। সাঁকোর ওপর দাঁড়িয়ে আছেন। বাঁশের সাঁকো। ভেঙে পড়লে সব যাবে।’

ছুটলাম। তা একদিনের পথ নৌকায়। গিয়ে আর তার খোঁজ পাওয়া গেল না। খরচপত্রের হিসাব দিলেন—তা পঁয়তাল্লিশ টাকা দশ আনা। মোট খরচ। মাঝিমাল্লার খরচ আলাদা। আমরা দু’-তিনদিন নৌকায় থাকলাম। নদীর জলে সাঁতার কাটলাম। নৌকার পাটাতনে রান্না। ইলিশ মাছের ঝোল আর ডিম ভাজা। গরম ভাত, পদ্মপাতায়। খোলা আকাশ মাথার ওপর নদীর জলে নৌকা, আনারস কাঁঠালের নৌকা থেকে কাঁঠাল আনারস। জলে জলে নৌকা যায়। গজারির বনের ভেতর নৌকা ঢুকে যায়। মাঝে মাঝে দ্বীপের মতো। আমরা সাঁকোর খোঁজে গিয়ে খবর পেলাম, লোকটা গোলাম মিঞার মসজিদে উঠে গেছে। কেউ বলল, সে থাকে মাঝের চরের বিলে। তা বিলে নেমে শুনি, একটা লোক দুটো কুকুর সঙ্গে নিয়ে নৌকায় উঠে গেছে। লোকটা নাকি চারুকাকার মতো। তা কুকুর কেন? ধর্মরাজ তো একজন, দুটো কুকুরের মর্মার্থ উদ্ধার করা গেল না। একভাবে আট-দশ দিন ফের ঘুরে আসা গেল। চারু ফটাসের খবর পাওয়া গেল না।

কাকা ফিরে এসে প্রমাদ গুনলেন। কপালি ছুটে এসেছে—কাকাকে বলেছে, এক গণ্ডা চারু ফটাস বাড়িতে হাজির। নানা জায়গা থেকে লোকজন চলে আসছে চারু ফটাসের নামে। সঙ্গে সবার একজন চারু ফটাস। কপালির কাকারা গলদঘর্ম। বেছে চারজনকে রেখে দিয়েছে। যদি তারা চারু ফটাস হয়! তা কাকার যদি গালে দাড়ি থাকে, আর দাড়ি যদি কামিয়ে দেশে ফেরে—তবে চিনতে তো অসুবিধা হবেই। বিধুখুড়ি বিয়ের পিঁড়িতে গাল সাফ দেখেছিল, তারপর যে কী হল, ধর্ম এবং দুর্মতি দুই চারু মহাজনকে কাবু করে ফেলল। দু’নম্বরি কাজকারবার করতে গেলে গলায় তুলসীর মালাটি চাই। সাধু-সন্নেসি চেহারা চাই। মুখে, ‘হরি বল, জয় হরি’ ছাড়া কথা বলে না। কাকার এই ছদ্মবেশ খুলতে বিধুখুড়ি হিমশিম খেয়েছে। এখন এক গণ্ডা ছদ্মবেশীকে বৈঠকখানায় বেছে রেখে দেওয়া হয়েছে। কারও গায়ে গিরিমাটি রঙের আলখাল্লা, কেউ জটাজুটধারী। তা মচ্ছব চলছে। সকালে সবরি কলা, দুধ, মুড়ি। দুপুরে খিচুড়ি, পায়েস, বেগুনভাজা। রাতে মুগের ডাল, পটলভাজা, ছানার কালিয়া। বিধুখুড়ি ভাণ্ডার খুলে দিয়েছে। কপালি ঘরে ঢুকছে, বের হচ্ছে। কাকারা সতর্ক প্রহরায় আছে। তিনুকাকা না ফিরলে কাউকে ছাড়া হবে না।

কাকা আমাদের ডেকে বললেন, ‘ধন্দে পড়া গেল।’

‘কী ধন্দ কাকা!’

‘তোদের মাথায় সত্যি গোবর পোরা। বুঝিস না তোর তিনুকাকার সমূহ বিপদ! হাজার টাকা বেহাত!’

তারপর প্রশ্ন, ‘তুলসীর মালা আছে?’

‘হ্যাঁ, আছে।’

‘বেঁটে গাট্টাগোট্টা দেখতে?

‘হ্যাঁ, তাই।

‘কেন যে চারু ফটাস ধর্ম এবং দুর্মতি বজায় রাখতে গিয়ে দাড়ি রাখল, টিকি রাখল, করবী ফুল শিখাগ্রে ঝোলাল! এতে কি বেশি সুবিধা!’ প্রশ্ন করলাম।

‘টিকি আছে কি না বল?’

‘তিনজনের আছে। একজনের নেই।’

‘নেই কেন!’

‘তা কী করে বলব!’

‘চল তো! চোরের ওপর বাটপাড়ি। দলে দলে চারু ফটাস সেজে চলে আসছে। দাড়ি গালে থাকলে বোঝাও দায়! আঁব আছে কপালে?’

‘একজনের আছে। তিনজনের নেই। আরও দু’জন আসছে। চারু ফটাস মোট ছ’জন। বাছাবাছির ঝামেলা।’

তিনুকাকা কপালিদের বাড়ি ঢুকলেন। গাঁয়ের আরও মানুষজন সঙ্গে। কেউ এসে উদয় হলেই লোক ভেঙে পড়ে মজা দেখার জন্য। সবাই মৌনীবাবা। শুধু জপ-তপ। চিমটা বাজানো। কেউ কথা বলে না। মহা দায়। বিধুখুড়ি বৈঠকখানায় চুপি দিয়ে একবার দেখে যায়। তার এক কথা, ‘মনে তো লয়।’

মনে লয় মানে, হতে পারে।

তিনুকাকা খেপে গেলেন। ‘মনে তো লয় মানে! চিনতে পারছেন না। মচ্ছব লাগিয়ে দিয়েছেন। সব ক’টাকে মেরে না তাড়াচ্ছি তো!’

বিধুখুড়ি তিনুকাকার প্রায় পায়ের কাছে লুটিয়ে পড়ল, ‘না না, তিনুঠাকুর, দোহাই, সাধুসন্ত মানুষ, বিভূতির অন্ত নাই। তিনি যে নানা বেশে হাজির হননি কে বলবে! আছে যখন থাক। মেজাজ প্রসন্ন হলে স্বরূপে দেখা দেবেন। রোজ ঠাকুরকে ডাকছি, আমার বেয়াদপির অন্ত নাই ঠাকুর। স্বামী হল গে সতীর পরমায়ু—কেন বুঝছেন না। প্রসন্ন হলে স্বরূপে প্রকাশ পাবেন।’

তিনুকাকা বললেন, ‘হয়ে গেল!’

‘কী হয়ে গেল কাকা!’

আমাদের বাইরে টেনে নিয়ে গেলেন। বললেন, ‘চার চার হাজার টাকা গচ্চা! বউঠানকে ঠকিয়ে চার চার হাজার টাকা গায়েব। বোঝো এবার!’

বড়দা বলল, ‘আমরা তবে চারু ফটাস সেজে চলে আসি। আমরা চার ভাই—হবে না! চার চার হাজার টাকা, সোজা কথা!’

কাকা থম মেরে থাকলেন! কী ভাবলেন! নিজের ট্যাঁক থেকে পয়সা খরচ করে হ্যান্ডবিল ছাপালেন। বাজার-হাটে বিলি করতে থাকলেন—তাতে একটাই খবর। ‘চারুদা ফিরে এসো। তুমি ফটাস হয়ে গিয়ে ভাল কাজ করোনি! চারু মহাজন সেজে সবাই চলে আসছে। তোমার সব গায়েব।’

মাসাধিক কাল এই চলল। তারপর এক রাতে আমাদের বৈঠকখানায় কে কড়া নাড়ে! কাকা হ্যারিকেন জ্বালিয়ে ধড়ফড় করে উঠে বসলেন। আমাদের ডেকে তুললেন। দরজা খুলে হ্যারিকেনের আলোতে দেখি, মাথা ন্যাড়া, গাল সাফ, বেঁটেখাটো মানুষ, তুলসীর মালা গলায় দাঁড়িয়ে কে এক মহান্ত। বগলে পুঁটলি। বলল, ‘চিনতে পারছ ঠাকুর?’

কাকার এক কথা, ‘না।’

‘আমি চারু। চারু মহাজন। দেশে ফিরে হাটেবাজারে কী সব খবর পেলাম। বাড়িতে চারজন চারু নাকি হাজির! আরও দু’জন আসছে!’

‘মেলা বকবে না। যাও। তুমিও দেখছি চারু সেজে চলে এসেছ?’

‘দোহাই তিনুকর্তা, আমি সত্যি চারু মহাজন। চারু ফটাস না। পরিবারের গঞ্জনায় মাথা ঠিক রাখতে পারিনি। কামাখ্যায় গেলাম, শান্তি পেলাম না। হরিদ্বারে গেলাম, শান্তি নেই। সব দেখে চলে এলাম। কপালির কথা মনে হলেই পাগল পাগল লাগে। বৃন্দাবনে গেলাম। সব ধান্দা তিনুঠাকুর! যে যার মতো ধান্দায় ঘুরছে। গেলাম গয়ায়। মাথা মুণ্ডন করে ফেরার পথে হাটেবাজারে শুনি মেলা চারু। কেলেঙ্কারির এক শেষ! কী করি! বাড়ি গেলে আর-একজন চারু ফটাস হয়ে যাব। তুমি রক্ষা করো তিনুঠাকুর।’

‘হাজার টাকা চাই।’

‘দেব।’

‘হাজার টাকা, তোমার ভিটা-জমিতে ক্লাবঘর চাই। ফুটবলের মাঠ চাই। ইস্কুলের বাড়ি তুলতে হবে। টাকা চাই।’

‘সব দেব।’

আমাদের দিকে তাকিয়ে বললেন, ‘তোদের কিছু চাই?’

দাদা বলল, ‘একটা চামড়ার ফুটবল।’

‘আর কিছু না?’

‘না। আর কিছু না।’

তারপর সে অনেক পর্ব। সব ঝেঁটিয়ে বিদায়। চারু মহাজন অবশ্য কথা রেখেছে। ধর্ম এবং দুর্মতি একসঙ্গে সয় না ভেবে চারু শিখাটি ছেঁটে দিল। তুলসীর মালা নদীর জলে ফেলে দিয়ে সোজা একজন সাধারণ গেরস্ত হয়ে গেল।

১ মে ১৯১১

heading1 = গাবু – দুলেন্দ্র ভৌমিক

গাবু – দুলেন্দ্র ভৌমিক

স্কুলে যাওয়ার সময় রোজই আমার মেয়ে একটা-না-একটা বায়না ধরে। ওর বায়না শুনতে শুনতে ওর মায়ের কান এতই ঝালাপালা হয়ে গেছে যে, ওকে স্কুলের পোশাক পরাতে পরাতে এখন মেয়ের আগে মা-ই ধমকের সুরে বলে ওঠেন, “চুপচাপ স্কুলে যাবে। কোনও বায়না করবে না। ভাল মেয়েরা কখনও বায়না করে না।”

এর পরেই মেয়ের প্রশ্ন, “বায়না করলেই কি খারাপ হয়ে যায়?”

মেয়েকে বোঝাবার ভঙ্গি করে মা বলেন, “নিশ্চয়ই খারাপ হয়ে যায়। বইয়ে লেখা আছে পড়োনি। গোপাল অতি সুবোধ বালক। সে কখনও বায়না করে না। বড়রা যাহা বলে তাহাই করে। যা পায়…”

মাকে থামিয়ে দিয়ে মেয়ে বলে, “এটা তো ছেলেদের জন্যে। গোপাল তো মেয়ে নয়। মেয়েরা বায়না করলে খারাপ হয় না।”

মা-মেয়ের এমন সওয়াল-জবাব প্রায় নিত্যদিনের ঘটনা। আজ স্কুলে যাওয়ার আগে আমার কাছে এসে বলল, “বাবা, পঁচিশটা পয়সা দিতে হবে। দিদিমণি নিয়ে যেতে বলেছেন।”

আমি বললাম, “কেন?”

মেয়ের হয়ে মা উত্তর দিলেন, “ওদের স্কুলে কে নাকি কী সব খেলা দেখাবে। তার জন্যে চার আনা করে পয়সা নিয়ে যেতে বলেছেন।”

মেয়ে তার মাকে ভুল শুধরে দেওয়ার ভঙ্গি করে বলে, “চার আনা পয়সা নয়, পঁচিশ পয়সা। চার আনা নিলে হবে না।”

আমারও অফিস বেরোবার তাড়া ছিল বলে ওকে চার আনা অর্থাৎ পঁচিশ পয়সা দিয়ে স্নানে গেলুম। অফিস থেকে ফিরে এসে দেখি গোটা বাড়িতে আমার মেয়েই একমাত্র বক্তা আর সবাই শ্রোতা। এমনকী তার মা’ও নির্বাক। মেয়ে আমাকে দেখতে পেয়ে ছুটে এল। শনিবার বলে পড়ার চাপ কম, অতএব, এখন বকবক করে বেড়ালেও তাকে বকবার লোক কেউ নেই। বাড়ির সকলেরই সম্ভবত একাধিকবার শোনা হয়ে গিয়েছিল, তাই মেয়ে এসে ধরল আমাকে।

স্কুলে পঁচিশ পয়সার বিনিময়ে যেসব কাণ্ডকারখানা সে দেখে এসেছে, সেই নবীন অভিজ্ঞতার কাহিনি আমাকে না শোনালে ওর স্বস্তি হচ্ছে না।

মেয়ে চোখ বড় বড় করে, দু’হাত নেড়ে বলতে লাগল, “একজন লোক আমাদের খাওয়ার খেলা দেখাল। প্রথমে বলল, আমি সব খেতে পারি। একজন একটা কাঁচা পেঁপে দিল, লোকটা দিব্যি খেয়ে নিল। তারপর খেল কলাগাছের টুকরো, তারপর কাঁচা বেগুন, এক খাবলা মাটি, মাটির ভাঁড়। যে যা দিচ্ছে সব খেয়ে নিচ্ছে। আমাদের অঙ্ক-দিদিমণির হাতে ছিল চকের বাক্স। এক বাক্স চকের অর্ধেকটা যখন খেয়ে নিয়েছে, তখন বড়দিদিমণি “স্টপ, স্টপ” বলে ছুটে এসে চকের বাক্সটা ওই খাইয়ে-লোকটার হাত থেকে ছিনিয়ে নিয়ে বললেন, এগুলো স্কুলের প্রপার্টি। খেয়ে ফেললে জবাব দিতে পারব না।”

একনাগাড়ে কথা বলে মেয়ে হাঁফাচ্ছিল। আমি ওকে দম নেওয়ার অবকাশ দিলাম। একটু পরে জিজ্ঞেস করলাম, “কতক্ষণ খেলা দেখাল?”

মেয়ে খুব দুঃখের সঙ্গে বলল, “বেশিক্ষণ দেখাতে পারল না। বড়দিদিমণি থামিয়ে দিলেন।”

আমি জিজ্ঞেস করলাম, “কেন?”

মেয়ে উত্তর দিল, “বড়দিদিমণির ভয় হয়ে গেল যে! একে তো স্কুলের চোদ্দোখানা আস্ত চক খেয়ে নিয়েছে। এর পর একটা ডাস্টার কামড়ে ধরতেই বড়দিদিমণি ভয় পেয়ে বললেন, ‘ওকে দু’-পাঁচ টাকা বেশি দিয়ে বিদেয় করুন। মনে হচ্ছে, এর পর গোটা স্কুল বাড়িটাই খেতে আরম্ভ করবে।’ তারপর বড়দিদিমণি ইংরেজিতে অন্য দিদিমণিদের বললেন, ‘ইফ হি ট্রাই টু ইট আওয়ার স্কুল বিল্ডিং, আই থিঙ্ক হি ক্যান, বাট উই কান্ট অ্যালাউ হিম টু ইট সাচ এ ইম্পরট্যান্ট থিং, লাইক আওয়ার এডুকেশনাল ইনস্টিটিউশন।’ তখন জোর করে ওই খাওয়াখাওয়ির খেলা বন্ধ করতে হল।”

বাড়ি ফিরে আমার জলখাবারের বরাদ্দ হল এক পিস পাউরুটি, আর এককাপ চা। রক্তের ঘনত্ব বেড়ে যাওয়ায় মাখন খাওয়া বন্ধ করেছি মাস ছয়েক আগে। সেঁকা পাউরুটিতে যখন কামড় দিচ্ছি, তখন মেয়ে বলল, “বাবা, তুমি ওইরকম খেতে পারবে?”

আমি মাথা নেড়ে জানালাম, না।

মেয়ে বলল, “পারলে বেশ হত, তাই না।”

আমি বললাম, “তা হলে তো তোদের স্কুলে গিয়ে খেলা দেখাতে হত আর বড়দিদিমণি ভয় পেয়ে মাঝপথে বন্ধ করে দিতেন, তাই না?”

মেয়ে বলল, “তা কেন, তখন তো বাড়িতে তুমি সব কাঁচা-কাঁচাই খেতে পারতে। মাকে আর কষ্ট করে রাঁধতে হত না।”

আমার ওই এক পিস পাউরুটি খাওয়া দেখে মেয়ে তার দুর্বল বাবার দিকে যেন করুণার চোখে তাকাল। আজই সদ্য সদ্য খাওয়ার ব্যাপারে যে মেয়ে নররাক্ষস দেখে ফিরেছে, যে তার কাছে দারুণ একটা হি-ম্যান হিরো, সেই মেয়ে তার নিজের বাবাকে এক পিস পাউরুটি আর এক কাপ চা খেয়ে ঢেকুর তুলতে দেখে যদি খুবই দুর্বল ভাবতে আরম্ভ করে, তাতে আর তার দোষ দেব কেন। এই বয়সের ছেলেমেয়েদের মধ্যে অনেক রকম স্বপ্ন বাসা বাঁধে। বাইরে যা দেখে মুগ্ধ হয় নিজের ঘরে এসে তাই খোঁজবার চেষ্টা করে। আমার মেয়ে রিঙ্কি তাই হঠাৎ হঠাৎ তার মাকে বলে, “মা, তুমি স্টেফি গ্রাফের মতো টেনিস খেলতে শিখলে না কেন?”

আমাদের বাড়ির কাজের মেয়ে যেদিন এসে বলল, “কী বলব মা গো, বড় রাস্তায় এত গণ্ডগোল যে, দেড় মাইল পথ বাস না পেয়ে ছুটতে ছুটতে চলে এলুম। পাছে দেরি হয় তাই ছুটে এলুম। বাসও আমার আগে আসতে পারবে না।”

সঙ্গে সঙ্গে রিঙ্কি বলে উঠল, “ও মাসি তুমি তো তা হলে পি টি উষার রেকর্ড ভেঙে দেবে গো। তুমি এখন থেকে তাই করো।”

কাজের মেয়ে ময়না বলল, “আমি বাছা কারও সাতে-পাঁচে থাকি না। অ্যাদ্দিন তোমাদের কাছে কাজ করছি, তোমরা বলতে পারবে কখনও একটা চায়ের কাপ ভেঙেছে আমার হাত থেকে। তবে কেন আমি অন্যের বাড়ির রেকর্ড রেডিয়ো ভাঙতে যাব।”

রিঙ্কির এইরকম অভ্যেস আছে বলে আমি এবং আমরা খুব সতর্ক থাকি। আমাকে যে কতবার গাওস্কর, কপিলদেব, মারাদোনা আর বিয়র্ন বর্গ হতে অনুরোধ করেছিল তার ইয়ত্তা নেই। একটা বয়স পর্যন্ত ছেলেমেয়েদের কাছে তার বাবাই হচ্ছেন হিরো। তাদের ধারণা তার বাবা সব পারেন। রিঙ্কি সেই বয়সটা না পেরোনো পর্যন্ত খুব সতর্ক থাকতে হয়।

রবিবার সকালে বাজারে যাওয়ার সময় মেয়ে বায়না ধরল তাকেও নিয়ে যেতে হবে। এটা অবশ্য এমন কিছু নতুন ব্যাপার নয়। অধিকাংশ রবিবারই এটা ঘটে। বাজার করে ফিরে আসার পথে রিঙ্কি আমার হাতটা শক্ত করে চেপে ধরে কিছুটা ভয় আর অনেকখানি বিস্ময়-জড়ানো গলায় বলে উঠল, “বাবা, ওই যে, ওই যে লোকটা আসছে।”

আমি দেখলাম, একটা গলির মধ্য দিয়ে আধময়লা পাঞ্জাবি আর পাজামা পরা রোগা চেহারার একটা লোক হেঁটে আসছে। লোকটা দেখতে এতই সাধারণ যে, ওর দিকে কারও নজর পড়ার কথা নয়; অথচ রিঙ্কি চোখ বড় বড় করে তাকেই দেখছে এবং আমাকে দেখাচ্ছে।

আমি বললাম, “কে ওই লোকটা? তুই চিনিস?”

রিঙ্কি যেন তার বাবাকে পৃথিবীর কোনও অষ্টম আশ্চর্য দেখাচ্ছে তেমন ভাবেই বলল, “এই তো সেই লোকটা, যে কালকে আমাদের স্কুলে খেলা দেখিয়েছিল। জ্যান্ত নররাক্ষস।”

এ বার লোকটার দিকে ভাল করে তাকাতেই হল। গত সন্ধ্যায় যার খাওয়াখাওয়ির এমন সব রোমহর্ষক বিবরণ শুনেছি এবং পাছে স্কুল বাড়িটাই খেয়ে ফেলার আশঙ্কায় বড় দিদিমণি ভয় পেয়ে যার খেলা বন্ধ করে দিতে বাধ্য হয়েছিলেন, তাকে দেখার লোভ আমারও হল।

আমি একটু এগিয়ে গেলাম। রিঙ্কি এবার দু’হাত দিয়ে আমাকে টেনে ধরে চাপা গলায় সাবধান করে দিয়ে বলল, “বাবা, বেশি এগিয়ো না। এখনও নির্ঘাত ওর ব্রেকফাস্ট হয়নি। পারলে ব্যাগ থেকে একটা বাঁধাকপি ছুড়ে দাও।”

আমি বললাম, “ও কি মানুষও খায় নাকি?”

রিঙ্কি বলল, “আমাদের রামু-দরোয়ান বলেছে, যে ডাস্টার খেতে পারে সে ইচ্ছে করলে মাস্টারও খেতে পারবে।”

লোকটা ততক্ষণে বড় রাস্তায় এসে দাঁড়িয়েছে। আমার এক হাত সামনে দাঁড়িয়ে লোকটা আমার দিকে তাকাল। চোখ পিট পিট করে আমায় দেখতে লাগল। আমিও লোকটাকে দেখছি। মাথায় খাটো-খাটো চুল, ছ’ফুটের মতো লম্বা, যেন পাকানো দড়ির মতো। আধময়লা পাজামা আর হ্যান্ডলুমের পাঞ্জাবি, পায়ে হাওয়াই চপ্পল আর কাঁধে একটা কাপড়ের ঝোলা-ব্যাগ। লোকটা আরও এক পা আমার দিকে এগিয়ে আসতেই রিঙ্কি প্রাণপণে আমার হাত ধরে টানতে লাগল।

লোকটা আমায় দেখতে দেখতে হাসল। তারপর বলল, “নিশ্চয়ই চিনতে পারছিস না। আমি কিন্তু পেরেছি।”

কথাটা বলেই লোকটা দু’হাতে তালি বাজিয়ে হাত দুটো মুখের কাছে তুলে এনে এমন ভাবে হাসল, যে হাসি জীবনে আমি একজনকেই হাসতে দেখেছি। আমি বললাম, “তুই কি তবে গাবু?”

ওই লোকটা, অর্থাৎ গাবু আরও জোরে হেসে উঠে বলল, “মার দিয়া কৈলাস! তুই চিনতে পেরেছিস। আমিই গাবু, গ্রেট গাবুলাল সাঁপুই।”

বাজারের ব্যাগটা ডান হাতে, বাঁ হাত ধরে টানছে রিঙ্কি, তাই ব্যাগটা রাস্তাটায় নামিয়ে ডান হাত বাড়িয়ে গাবুকে কাছে টানলাম। গাবু আমাকে জড়িয়ে ধরে হাসতে লাগল। গতকালের হি-ম্যান নররাক্ষস বাবাকে বুকে জড়িয়ে আদর করছে দেখে রিঙ্কি যেন মনে মনে ভরসা পেল।

গাবুকে বললাম, “এই হচ্ছে আমার মেয়ে। তুই ওদের স্কুলে গতকাল খেলা দেখিয়েছিলি। রিঙ্কিই তো তোকে দেখাল।”

গাবু হাত বাড়িয়ে রিঙ্কির গালটা আলতো করে টিপে দিল। রিঙ্কি সঙ্গে সঙ্গে আমার শরীরের সঙ্গে আরও সেঁটে দাঁড়াল। আমার দিকে তাকিয়ে গাবু বলল, “ভাগ্যিস দেখাল তাই দেখা হল। নইলে তো দেখাই হত না। তা প্রায় তিরিশ বছর পর দেখা হল, তাই না?”

আমি মনে মনে হিসেব করে বললাম, “হ্যাঁ, তা প্রায় হবে।”

ছেলেবেলার বন্ধুর সঙ্গে এ ভাবে রাস্তায় দাঁড়িয়ে কথা বলা উচিত নয় ভেবে বললাম, “চল, আমার বাড়িতে। কাছেই আমার বাড়ি।”

গাবু রাজি হয়ে গেল। রিঙ্কির ভয় কেটে গিয়ে এবার কৌতূহলটা বাড়তে লাগল। আমরা যখন হেঁটে আসছি তখন রিঙ্কির এক হাত আমার হাতে, অন্য হাত ধরেছে গাবু। ওকে মাঝখানে রেখে আমি আর গাবু দু’জন রিঙ্কির দু’পাশে হাঁটছি। রিঙ্কি তখন গাবুকে উদ্দেশ করে বলে যাচ্ছে, “তুমি কাঁচা বাঁধাকপি খেতে পারো? তুমি জলের কুঁজো খেতে পারো? তুমি নাকি ইটও খেতে পারো?”

গাবু সব প্রশ্নের জবাবেই খালি, “পারি, পারি” বলে মাথা নেড়ে যাচ্ছে। রিঙ্কি এ বার আমার দিকে চোখ ফিরিয়ে প্রশ্ন করল, “তোমার কে হয়? বন্ধু?” আমি বললাম, “হ্যাঁ, বন্ধু। খুব ছোটবেলা থেকে।”

আমি লক্ষ করছিলাম গাবুর সঙ্গে হেঁটে যেতে যেতে রিঙ্কি বেশ গর্বিত চোখে চারপাশে তাকাচ্ছিল। ওর দুই বন্ধুকে ডেকে ডেকে গাবুকে দেখাল। গতকাল পঁচিশ পয়সার বিনিময়ে যার খেলা দেখেছে আজ তারই হাত ধরে রাস্তা দিয়ে হেঁটে যাওয়ার মধ্যে রিঙ্কি এক ধরনের গর্বমেশা আনন্দ পাচ্ছিল। আমার মনে পড়ল কৈশোরের দিনগুলিতে গাবুকে নিয়ে আমাদেরও গর্ব ছিল। গাবু আমাদের বন্ধু অথচ এই বয়সেই আমাদের পাড়ায় গাবু প্রায় ভি. আই. পি.’র সম্মান পেত।

না, গাবু যে খুব ভাল ছাত্র, দারুণ খেলোয়াড়, কিংবা গাইয়ে-বাজিয়ে ছিল তা নয়। গাবুর ছিল দুটি গুণ। বারো-চোদ্দো বছর বয়সেই গাবু দারুণ খেতে পারত। তার খাওয়া দেখবার জন্য এঁটো হাতেও সার দিয়ে নেমন্তন্ন বাড়িতে লোক দাঁড়িয়ে থাকত। আর ওই বয়সেই তার গায়ে ছিল অসুরের বল। গাবুর বাবার ছিল লোহাপেটার ছোট্ট একরত্তি দোকান। গাবু মাঝে মাঝে বাবার কাজে সাহায্য করত। গাবুর বাবাও নাকি আস্ত একটা কাঁঠাল খেতে পারত। কিন্তু তাঁর খাওয়া আমরা দেখিনি। আমরা দেখেছি গাবুকে। সত্যনারায়ণ পুজোর সিন্নি গাবুকে দেওয়া হত বালতিসুদ্ধু। লোকেরা যেভাবে চুমুক দিয়ে দুধ খায়, গাবুও তেমন করে দেড়-দু’বালতি সিন্নি সাবাড় করে দিত চোদ্দো বছর বয়সেই।

গোপেন মিত্তিরের মায়ের শ্রাদ্ধে গাবু যা খেল, তাতে গোটা পাড়ায় তার খ্যাতি ছড়িয়ে গেল। গাবু ছিল শ্মশানবন্ধু, অর্থাৎ শবযাত্রায় সেও গিয়েছিল। কিন্তু ওকে গোপেনবাবু বসালেন শেষের ব্যাচে। গাবু খেতে আরম্ভ করল। প্রথমে খান-বিশেক লুচি খেল। তারপর এটা-ওটা খাওয়ার পর এল দই আর মিহিদানা। গোপেনবাবু বললেন, “ওকে গোটা হাঁড়িটা দে।”

তাই দেওয়া হল। দইয়ের হাঁড়ি থেকে খানিকটা দই খেয়ে গাবু বলল, “এ বার মিহিদানা দাও।”

দইয়ের হাঁড়িতে মিহিদানা আর দই নিয়ে এমন ভাবে মাখল যেন খিচুড়ি খাচ্ছে। তিন হাঁড়ি দই আর দুই ডাবু-হাতা মিহিদানা শেষ হতেই মাতৃদায়গ্রস্ত গোপেন মিত্তিরের সদ্য ন্যাড়া মাথায় ঘাম জমতে শুরু করল। গোপেনবাবু কাতর গলায় বললেন, “বাবা গাবু, দই ছেড়ে রসগোল্লায় যা।”

গাবু কোনও উত্তর দিল না। ভাঁড়ারের দই শেষ হতে গাবু রসগোল্লার দিকে চোখ ফেরাল। গাবুর খাওয়ার গতির সঙ্গে পাল্লা দিয়ে আমরা আর গুনে উঠতে পারছি না। একসময় গোপেনবাবুর বড় ছেলে হাততালি দিয়ে উঠে বললেন, “হাফ সেঞ্চুরি হয়ে গেল।”

আস্তে আস্তে গোটা গাঁয়ে গাবুর খাওয়ার ব্যাপারটা এমন চাউর হয়ে গেল যে, পাড়ার কোনও বাড়িতে গাবুর নিমন্ত্রণ না হওয়া মানে সেই বাড়ির অনুষ্ঠান খুবই ক্ষুদ্র এবং খাওয়াবার ব্যাপারে গৃহস্বামীর সামর্থ্য কম নতুবা গৃহস্বামী কৃপণ। ফলে লোকচক্ষে লজ্জা ঢাকতে সবাই আগেভাগে গাবুকে নিমন্ত্রণ করে আসত। ভদ্রলোকরা কে আর সবার কাছে গরিব বা কৃপণ হিসেবে পরিচিতি পেতে চায়।

আমরা মাঝেমধ্যে গাবুর পেটে হাত বুলিয়ে দিয়ে জিজ্ঞেস করতুম, “হ্যাঁ রে গাবু, তুই এত খাস কেমন করে?”

গাবু খুব সরল গলায় উত্তর দিত, “কে জানে কেমন করে হয়। যতক্ষণ খেতে থাকি ততক্ষণ কেবলই খেতে ইচ্ছে করে। চোখের সামনে খাবার দেখলে আরও খিদে বেড়ে যায়।”

একবার পুবপাড়ার কুঞ্জ সাহা তাঁর বাড়িতে অষ্টপ্রহর কীর্তন গানের ব্যবস্থা করলেন। তিন দিনের কীর্তনের পর দুপুর থেকে নারায়ণসেবা। তার মানে খিচুড়ি, নানা তরকারির ঘ্যাঁট আর বোঁদে। গাবু দুপুর বেলা খেতে গেল। সাহাবাবু ওকে দেখেই বললেন, “এসো গাবু, এসো। সবাই এসে অবধি তোমার খোঁজ করছে। দেখি আজ কত খিচুড়ি তুমি খেতে পারো।”

গাবু খুব লজ্জিত ভঙ্গিতে বলল, “জ্যাঠাবাবু, আজ একদম পীড়াপীড়ি করবেন না। সন্ধেবেলা ডাক্তারবাবুর নাতির অন্নপ্রাশনের নেমন্তন্ন। ওখানে কিছু একটু তো দাঁতে কাটতে হবে।”

সাহাবাবু বললেন, “সে সন্ধেবেলার কথা পরে ভাবা যাবে। কেষ্টনগর থেকে কেত্তনের দলের লোকেরা বসে আছে তোমার খাওয়া দেখবে বলে। আমার বেয়াইমশাই এয়েচেন উলটোডিঙি থেকে। ওঁকেও বসিয়ে রেখেছি তোমার জন্যে। এত কাণ্ডের পর তুমি আমায় হতাশ করবে?”

গাবু সাহাবাবুকে অবশ্য হতাশ করেনি। প্রথমে এক বালতি খিচুড়ি খেয়ে গাবু বলল, “খান তিনেক কাঁচালঙ্কা হবে?”

সঙ্গে সঙ্গে ছ’খানা কাঁচালঙ্কা চলে এল। গাবু দ্বিতীয় বালতি খিচুড়ি শেষ করার পর তরকারির দিকে হাত বাড়াল। এতক্ষণ তরকারির কোনও দরকারই সে বোধ করেনি। চার বালতি খিচুড়ি শেষ করার পর গাবু খুব বিনীতভাবে বলল, “আর একটু হবে?” ঠিক তখনই ভাঁড়ার ঘর থেকে সাহাবাবুর ডাক এল। সেখান থেকে ঘুরে এসে সাহাবাবু গাবুর কানের কাছে মুখ এনে বললেন, “ওবেলা তো ডাক্তারবাবুর ওখানে যেতে হবে। ওখানে মুখ এঁটো না করলে ডাক্তারবাবু খুব দুঃখ পাবেন। এদিকে সবাই তোমার খাওয়া দেখে খুশি। তাই বলছি বাবা, এবার থামলে হয় না?”

গাবু কলাপাতার ওপর থেকে খিচুড়ি কাচিয়ে নিয়ে মুখে দিতে দিতে বলল, “জ্যাঠাবাবু, চাট্টি বোঁদে বলুন।”

সেদিনই রাত আটটা নাগাদ গাবু খেতে বসল ডাক্তারবাবুর বাড়িতে। শুধু গাবুকে পরিবেশন করার জন্যই আলাদা চারটে লোক। তারা অন্যদের কিছুই দেবে না, শুধু গাবুকে পরিবেশন করবে। গাবুকে দিতে দিতে ছেলে চারটে ঘেমে গেল। শেষ পর্যন্ত ডাক্তারবাবু এগিয়ে এসে বললেন, “গাবু, একটু ধীরে ধীরে হাত চালা, ছেলেগুলো তো পাশ ফিরতে পারছে না। তা মাছ খেলি ক’টা?”

গাবু উত্তর দিল, “খাওয়ার সময় আমি গুনি না। যারা দিয়েছে তারা বলতে পারবে।” কে একজন তখন বলে উঠল, “গাবুর জন্য তিরিশ পিস আলাদা রাখা ছিল। সেগুলো শেষ হতে আরও পনেরো পিস আনতে হয়েছে।”

ডাক্তারবাবু বললেন, “পাঁচের জন্য আর পঞ্চাশ অপূর্ণ থাকে কেন?”

গাবু বলল, “ও-বেলায় এটু খিচুড়ি খেয়েছি কিনা। তবে আপনি গুরুজন, আপনি হুকুম করলে অমান্যি করতে পারব না। দিন আর পাঁচ পিস।”

খাওয়ার জন্য গাবুকে তখন মাঝে মাঝে হায়ারও করা হত। অন্য পাড়া থেকে হয়তো কেউ এসে গাবুর বাবাকে অনুরোধ করত, “আজ্ঞে, আপনার ছেলে গাবুকে একটু চাই। আমাদের সঙ্গে চন্দননগরে বরযাত্রী যাবে আর খেয়ে ওদের পিলে চমকে দেবে। দয়া করে যদি গাবুকে যাওয়ার অনুমতি দেন।”

হায়ারে গেলে অবশ্য গাবু পাঁচটি টাকা আর একখানা ধুতি পেত। ডাক্তারবাবু অবশ্য বলতেন, কারও কারও পেটে জোড়া পাকস্থলী থাকে, গাবুর বোধহয় এক ডজন আছে। আর ওর লিভার, হজম করার যন্ত্রপাতি বোধহয় ফরেন থেকে তৈরি। ছেলেটা এত খায় অথচ একদিনও বদহজমের জন্য একটা ট্যাবলেট নিতে এল না। ওর হজমযন্ত্রটা ভেরি, ভেরি স্ট্রং—মিউজিয়ামে রাখবার মতো।

একবার অন্য পাড়ায় খেতে গিয়ে গাবু তো প্রায় দাঙ্গা বাধিয়ে ফেলেছিল। যদিও সেটা ভাড়াটে খাওয়া নয়, তবুও একরকম হায়ারই বলা চলে। উত্তরপাড়ার চক্রবর্তীবাবুর মেয়ের বিয়ে হল শ্যামনগরে। ছেলেটি বি এ পাস করে বেশ ভাল একটা চাকরি করে। গঙ্গার ধারে বিঘেখানেক জমির ওপর নিজেদের দোতলা বাড়ি। ছেলের বাবা জুট মিলের বড়বাবু। খুব রাশভারী লোক এবং বেজায় দেমাকি। এই বিয়েতে দাবি করে যা নেওয়ার তা তো নিয়েইছেন, সঙ্গে নিয়েছেন নগদ দশ হাজার টাকা। তখন দশ হাজার টাকা মানে আজকের দিনে অনেক, অনেক টাকা। অনেক অনুরোধে এক পয়সাও কম নেননি। উত্তরপাড়ার চক্রবর্তীরা অবশ্য পয়সাওলা লোক। সবই দিয়েছেন, কিন্তু মনে মনে চটেছেনও খুব। তাই বউভাতের দিন ছেলের বাবা কালীপ্রসাদ মুখার্জিকে একটু বেগ দেওয়ার জন্য গাবুকে নিয়ে যাওয়া হল। চক্রবর্তীমশাই গাবুর পিঠে হাত বুলিয়ে বললেন, “বাবা গাবু, পাড়ার মানটা রাখিস। তুই ফিরে এলে তবে আমি খাব। দেখিস, মুখুজ্যে যেন তোর কাছে হাতজোড় করে।”

চক্রবর্তীমশাই বাড়ি রইলেন। তাঁর ভাই আর অন্য আত্মীয়স্বজনরা ভাড়া করা বাসে গাবুকে নিয়ে চললেন শ্যামনগরে। গাবুর জন্য নতুন জামা, প্যান্ট, জুতোও কিনে দিয়েছেন চক্রবর্তীমশাই। গোটা বাসে যত কন্যযাত্রী ছিল সবাই ঘন ঘন গাবুর দিকে তাকাচ্ছিল আর বলছিল, “গাবু, পারবি তো? তোর ওপর চক্রবর্তীবাড়ির মান আর পাড়ার সম্মান।”

কে একজন হুংকার দিয়ে বলে উঠল, “গাবু, আজ তোকে জ্বলে উঠতে হবে। নিজের রেকর্ড নিজেকেই ভাঙতে হবে।”

ব্যাপারটা এমন মনে হচ্ছিল, যেন কোনও ফাইনাল খেলায় একজন দামি স্ট্রাইকারকে ভাড়া করে নিয়ে যাওয়া হচ্ছে, যার গোলেই টিম শিল্ড পাবে।

বাস থেকে নামবার আগে গাবু চক্রবর্তীমশায়ের ছোট ভাই জীবন চক্রবর্তীকে বলল, “কাকু, আমাদের সঙ্গে তো বাস রয়েছে, তাই আমরা কয়েকটা ব্যাচ পরে বসব। গোটা তিন-চার ব্যাচ হয়ে যাক। আপনারা বলবেন, আগে গাবু খেয়ে উঠুক পরে আমরা বসব।”

জীবন চক্রবর্তী ভেবে দেখলেন বুদ্ধিটা খারাপ বাতলায়নি গাবু। তিনি সঙ্গে সঙ্গে বললেন, “তাই হবে।”

তাই হল। যত বার বসতে বলা হয়, জীবন চক্রবর্তী হাতজোড় করে বলেন, “ঠিক আছে ঠিক আছে। আমরা একটু পরে বসছি। সঙ্গে তো বাস রয়েছে, ফেরার ভাবনা নেই।”

সবাই থেকে থেকে গাবুর খোঁজ করে। মন্টু এসে বলল, “ছোটকাকা, গাবু গঙ্গার ধারে ওয়ার্মআপ করছে। ও আজকে ফাটিয়ে দেবে।”

জীবন বলল, “দেখিস, উলটোটা যেন না হয়। এদের আয়োজন কিন্তু বেশ।”

মন্টু বলল, “গাবু যদি ওর আগের স্ট্যান্ডার্ডটাও বজায় রাখতে পারে, নিদেনপক্ষে ছোড়দির বিয়ের রাতের রেকর্ডটা, তাতেই ঢের।”

এই সময় গাবু এসে জীবন চক্রবর্তীকে বললেন, ‘কাকু, এবার সত্যিই খিদে পেয়ে গেছে। এখানকার গঙ্গার হাওয়াটা বেশ। কেবলই খিদে পায়।”

এই সময় খবর এল, সেকেন্ড ব্যাচ শেষ হয়ে থার্ড ব্যাচের পাতা পড়ছে। জীবন বললেন, “গাবু, এটা তো থার্ড! কী করবি?”

গাবু বলল, “ওতেই হবে। আপনারা আমার পরে বসবেন।”

যথারীতি মুখুজ্যেমশাই চুরুট টানতে টানতে এসে বললেন, “এবার আপনারা বসবেন তো?”

জীবন চক্রবর্তী হাতজোড় করে বললেন, “বাড়ির মেয়েরা এখনও জমিয়ে গল্প করছে। আপনি বরং বাচ্চাদের বসিয়ে দিন।”

গুটিসাতেক বাচ্চার সঙ্গে গাবুও বসল। তা বলতে গেলে গাবু তো বাচ্চাই। তখনও চোদ্দো পেরোয়নি।

পরিবেশনের শুরুতেই জীবন চক্রবর্তী মুখুজ্যেমশাইকে শুনিয়ে বললেন, “বাচ্চাদের একটু দেখেশুনে দেবেন।” মুখুজ্যেমশাই যেতে যেতে ঘুরে দাঁড়িয়ে বললেন, “জীবনবাবু, এটা কালী মুখুজ্যের বাড়ি। কেমন করে খাওয়াতে হয় সেটা ছেলেদের এক হপ্তা ধরে ট্রেনিং দিয়েছি। আমার অর্ডার দেওয়া আছে, ফেলা যায় ফেলা যাবে, কিন্তু কোনও পাত যেন শূন্য না থাকে।”

পাতে লুচি পড়তেই গাবু বলল, “শুরু করি।”

যে-লোকটা লুচি দিচ্ছিল সে বলল, “লজ্জা কী খোকা, শুরু করে দাও।” বেগুন ভাজা দিতে এসে দ্যাখে, লুচি নেই। লুচি এলে দ্যাখে, বেগুনভাজা নেই। এইরকম বারতিনেক হতেই গাবু উঠে দাঁড়িয়ে বলল, “ও জীবনকাকা, এরা তো দিতেই পারছে না। খাব কী!”

কথাটা কানে গেল মুখুজ্যেমশাইয়ের। তিনি গাবুর সামনে এসে বললেন, “কী হয়েছে তোমার?”

গাবু বলল, “লুচি পাই তো বেগুনভাজা আসে না। আবার ভাজা আসতে আসতে লুচি ফুরিয়ে যায়।”

মুখুজ্যেমশাই হাঁক দিলেন। পাতে ছ’টা লুচি পড়ল। দু’খানা লুচি বেগুনভাজা দিয়ে জড়িয়ে মুহূর্তে শেষ করে ফেলল গাবু। মুখুজ্যেমশাই বললেন, “আরও চাই?”

গাবু খুব বিনীতভাবে বলল, “জেঠু, একটু হাত খুলে দিতে বলুন-না। এ যেন পরীক্ষা হলে ব্লটিং পেপার দিচ্ছে।”

মুখুজ্যেমশাই বললেন, “লুচির ঝুড়ি নিয়ে আয়।”

ঝুড়ি এল। মুখুজ্যেমশাই বললেন, “এতে চলবে?”

গাবু বলল, “পাতে ঢেলে দিন।”

গাবুর পাতে লুচির পাহাড় জমে গেল। গাবু বেগুনভাজার ওপর একটু নুন ছিটিয়ে দিয়ে লুচি খেতে লাগল। শেষ হওয়ার পর দেখল মুখুজ্যেমশাইয়ের চুরুট নিভে গেছে। তিনি বিস্ফারিত চোখে তার দিকে তাকিয়ে। গাবু বলল, “আর খানকয়েক হবে?”

মুখুজ্যেমশাই ঢোক গিলে বললেন, “হবে, নিশ্চয়ই হবে। তবে বাবা, এখানে আরও আইটেম আছে। পোলাও, মাছ, মাংস, আলুর দম, পটলের কোর্মা, মাংসের চপ, মানে…”

ঠিক এই সময় জীবন ইশারা করতেই গাবু বলল, “জেঠু, আর কয়েকখানা লুচি খাব।”

মুখুজ্যেমশাই ছুটলেন হেঁশেলের দিকে। তখন মন্টু মারফত একটা চিরকুট এল গাবুর হাতে। তাতে লেখা, “শাবাশ গাবু, তুই লুচি নিয়ে ড্রিবলিং করে যা। নতুন করে ময়দা মাখা হচ্ছে।”

আরও ডজনদুয়েক লুচি খাওয়ার পর পোলাও এল। আলুর দমটা গাবু নিলই না। নতুন চিরকুট পাঠালেন জীবন। “তাতে লেখা, মাংসের চপ শুধু কন্যাযাত্রীদের জন্য। স্টক বেশি নেই। চপকে অ্যাটাক কর।”

পোলাও আর চপ নিয়ে গাবু যখন ত্রাহি ত্রাহি রব তুলে দিয়েছে তখন মুখুজ্যেমশাই বললেন, “খোকা, তুমি মাছ খাবে না? মাংস? এবার না-হয় চপটা ছাড়ো, কচি পেটে এত ভাজা জিনিস কি ভাল?”

মন্টু ফিসফিস করে বলল, “গাবু, অপোনেন্ট ফাউল করলেও রাগ করবি না। তুই চপ সাবড়ে যা।”

গাবু বলল, “চপটা খেতে ভাল লাগছে। আর খান কয়েক হবে জেঠু?”

সঙ্গে সঙ্গে চিরকুট এল জীবনের। “জিতা রহো মেরা লাল! রান্নার ঠাকুরের সঙ্গে মুখুজ্যেমশায়ের ঝগড়া লেগে গেছে। তুই চপ ছাড়িস না। চপ শেষ হলেই ওদের ডিফেন্স ভেঙে যাবে।”

এ বার মুখুজ্যেমশাই নিজে হাতে করে খানপাঁচেক চপ এনে বললেন, “এই নাও।”

গাবু বলল, “জেঠু, আর নেই?”

মুখুজ্যেমশাই মাথা হেঁট করে বললেন, “না বাবা, নেই। ঠাকুররা হিসেবে ভুল করে ফেলেছে।”

কথাটা কানে যেতেই হাতা-খুন্তি নিয়ে ঠাকুর ধেয়ে এল মুখুজ্যেমশাইয়ের দিকে। বলল, “ঠাকুরের বদনাম করছেন কেন? বলেছিলেন তিরিশজন কন্যাযাত্রী। ষাটখানা চপ বানালেই হবে। আমি তো সত্তরখানা বানিয়েছি। তার মধ্যে থেকে সাতখানা আপনারা নিয়ে গেছেন।”

এই সময় জীবন এসে বললেন, “ঠিক আছে, এ নিয়ে গোল করার কী হল? এ তো আমাদের নিজেদের ব্যাপার। গাবু, আর চপ খেতে হবে না। দেখছিস না, চপ বাড়ন্ত। তুই মাছ খা।”

এর মধ্যে কে একজন বোধহয় গাবুকে কলির রাক্ষস বলে ফেলায় মন্টু চিৎকার করে বলে উঠল, “গাবু, উঠে আয়। তোকে রাক্ষস বলেছে।”

গাবু উঠে দাঁড়াল। ছুটে এলেন মুখুজ্যেমশাই। জীবন বলল, “ছিঃ ছিঃ মুখুজ্যেমশাই, এ কী শুনছি। একটা কচি ছেলে দু’-চার পিস চপ বেশি খেয়েছে বলে তাকে রাক্ষস-টাক্ষস বলে আপনার লোকেরা গাল দিচ্ছে? এই আপনার এক হপ্তার ট্রেনিং? এই আপনার আতিথেয়তা? এর পর তো এখানে জলগ্রহণ করা চলে না।”

মুখুজ্যেমশাই হাতজোড় করে ক্ষমা চাইলেন। গাবুকে বললেন, “বাবা বোসো, মাছ খাও।”

জলসায় যেমন গায়কদের কাছে নানা গানের অনুরোধ জানিয়ে চিরকুট যায় তেমনই ঘন ঘন চিরকুট আসতে লাগল গাবুর কাছে। এই চিরকুটে লেখা, “গাবু, ওদের প্রেস্টিজের পেনাল্টি বক্সে ঢুকে পড়েছিস। মাছের ডিফেন্সটাকে নাড়িয়ে দিয়ে মাংসে ঝাঁপা। পরের ব্যাচে যাতে মাছ কম পড়ে। এত রাত্রে মাছ পাওয়া যাবে না। এখনও চার ব্যাচ বাকি!” মুখুজ্যেমশাই একবার গাবুকে দেখেন পরক্ষণেই হেঁশেলে ছোটেন। খাবার জায়গায় তখন হইচই ব্যাপার। বাজনা থামিয়ে সানাইওলারা পর্যন্ত ছুটে এসেছে। গাবুর খাওয়া আর মুখুজ্যেমশাইয়ের ছোটাছুটি দেখে বাজনদাররা বলল, “আমাদের এখনই খেতে দিন। পরের ব্যাচের আর ভরসা করতে পারছি না।”

গাবু যখন থামল তখন রাত্রি সাড়ে বারোটা। কলকাতার ঠাকুররা ঝগড়া করে সদলবলে চলে গিয়েছে এগারোটা নাগাদ। তখন কন্যযাত্রী-সহ শ’ দেড়েক লোক খেতে বাকি।

মুখুজ্যেমশাই দোতলায় গিয়ে ঘরে দরজা দিলেন। লজ্জায় তিনি আর কাউকে মুখ দেখাতে পারছেন না। কন্যাযাত্রীরা ঠান্ডা পোলাও আর কয়েক টুকরো মাংস, দু’-একটা মিষ্টি খেয়ে দেখা করতে এল মুখুজ্যেমশাইয়ের সঙ্গে। ঘরে তখন বাবা-ছেলেতে তুমুল ঝগড়া চলছে। এ বলে শ্বশুরবাড়ির লোকের কাছে আমার প্রেস্টিজ গেল, বাবা বলেন, পাড়ার লোকের কাছে আমার মান গেল।

মুখুজ্যেমশাই বললেন, “আপনাদের কিছুই খাওয়া হয়নি জানি। তাই আর-একদিন আসতে হবে। তা না হলে আমি লজ্জায় মুখ দেখাতে পারব না। শুধু বড়রাই আসবেন। কচি-কাঁচাদের না আনলেও চলবে।”

গাবু তখন এগিয়ে গিয়ে মুখুজ্যেমশাইকে ঢিপ করে একটা প্রণাম করে বলল, “জেঠু, আমি আসব না?”

গাবুর দিকে করুণ চোখে তাকিয়ে মুখুজ্যেমশাই বললেন, “আসবে, নিশ্চয়ই আসবে। তুমি বাবা এত কিছু চেটেপুটে খেলে, শেষপাতে যদি চাটনির সঙ্গে আমার মাথাটা চিবিয়ে খেতে তা হলে মুখ দেখানোর লজ্জা থেকে বাঁচতাম।”

বাস যখন ছাড়তে যাবে তখন কোমরে গামছা বাঁধা কয়েকটা ছেলে হইহই করে এগিয়ে এল। এরাই এতক্ষণ পরিবেশন করছিল। ওদের হাতে এক গামলা লুচি। ওরা বলল, “খেয়ে যেতে হবে। না খেতে পারলে বাস যেতে দেব না। আমাদের অপমান!”

সবাই গাবুর দিকে তাকাল। ছেলেগুলো কোনও কথা শুনবে না। এ বার গাবু এগিয়ে এসে বলল, “ভালবেসে খাওয়াতে চাইছে, না বলি কেমন করে?”

খান বিশেক লুচি ছিল। মিনিট তিরিশ সময় নিল গাবু। শেষ লুচিটা মুখে পুরে গামলাটা উলটে দিয়ে বলল, “আর আছে?”

ছেলেগুলো কয়েক মুহূর্ত স্থির চোখে গাবুকে দেখল, তারপরেই উলটো দিকে দৌড় লাগাল।

নিজের বাড়িতে এসে এ-হেন গাবুকে বসালাম। জিজ্ঞেস করলাম, “কোথায় থাকিস?” গাবু বলল, “থাকার কোনও ঠিক নেই রে। এই খাওয়াখাওয়ির খেলা দেখিয়ে বেড়াই। গোবরডাঙার কাছে একটা কুঁড়ে আছে। সেখানে মা, বউ আর দুটো বাচ্চা।”

ইতিমধ্যে খবর পেয়ে রিঙ্কির দু’-চারজন বন্ধু আর অন্য ছেলেরাও এসে গেছে নররাক্ষস দেখবে বলে। রিঙ্কির ফরমায়েশ মতো গাবু কাঁচা বেগুন, বাঁধাকপি, শিম আর কলাগাছের টুকরো খেয়ে দেখাল। যখন মাটির ভাঁড় খেতে আরম্ভ করল তখন আমি বাধা দিয়ে বললাম, “ঢের হয়েছে, আর খেতে হবে না। এখন খেলা শেষ কর!”

ঘরের ভিড় পাতলা হতেই আমার বউ একটা কাঁসার থালায় খানবিশেক লুচি নিয়ে এল। সঙ্গে বেগুনভাজা আর আলুর ছেঁচকি।

গাবু অদ্ভুত চোখে লুচিগুলোর দিকে খানিকক্ষণ তাকিয়ে থেকে বলল, “যদি কিছু মনে না করিস, একটা কথা বলব?”

আমি বললাম, “বল-না কী বলবি?”

গাবু বলল, “এখন আর এসব খেতে পাই না, ভালও লাগে না। তার চেয়ে বরং কাগজে মুড়ে দে, বাড়িতে পাঠিয়ে দেব। ওরা খাবে।”

আমি বললাম, “ওরা মানে?”

গাবু উত্তর দিল, “আমার মা, বউ আর ছেলে দুটো ওরা তো আমার মতো নররাক্ষস হতে পারল না। ওরা মানুষের মতোই ভাত-রুটি এসব খায়। ওদের চারটে পেটের খিদে মেটাতেই আমাকে এসব খেতে হয়। মানুষ যা খায় সে-খাবার কেউ দেয় না রে! দু’খানা রুটি কেউ দেবেনা, কিন্তু আমাকে কাঁচা খাওয়ার জন্যে এক কিলো বেগুন দেবে। মানুষ যদি মানুষের মতো খাবার খায় তা হলে সেটা ক্ষুধা হয়, খেলা হয় না। পরিবারের অন্যদের ক্ষুধা মেটাবার জন্যই আমাকে খাওয়ার খেলা দেখাতে হয়। মানুষ যা খায় না, খেতে পারে না, আমাকে তাই খেয়ে দেখাতে হয়।”

আমার স্ত্রী বলল, “আপনি খান, আমি বাড়ির জন্য নতুন করে ভেজে দেব।”

গাবু বিষণ্ণ গলায় বলল, “খেতে পারব না। সহ্য হবে না। রাক্ষসের পেটে মানুষের খাবার সয় না বউদি। বড় ছেলেটা বিকেলে উলটোডাঙা স্টেশনে এসে দাঁড়াবে। ওর হাতে খাবারগুলো দিয়ে দেব।”

আমার বুকের মধ্যে কান্না আর বেদনা মিশে কেমন অদ্ভুত ধরনের একটা আক্রোশ তৈরি হচ্ছিল। এই আক্রোশটা কার ওপর সেটা বুঝতে পারছিলাম না। গাবু যাওয়ার জন্য উঠে দাঁড়িয়েছে। আমি ঘর থেকে টাকা এনে বললাম, “কিছু মনে করিস না। এটা রাখ।”

গাবু ছলছল চোখে তাকাল। চোখ সরিয়ে নিতে নিতে বলল, “খেলা দেখিয়ে রাস্তার লোকের কাছ থেকে দশ পয়সা, বিশ পয়সা হাত পেতে নিই। আজ বন্ধু হাতে গুঁজে দিলে সেটা নিতে আটকাবে কেন?”

গাবু আস্তে আস্তে চলে গেল। আমার স্মৃতিতে আমাদের পুরনো গ্রাম আর কৈশোরের সেই গাবু বারবার ফিরে আসতে লাগল। রিঙ্কি অবাক চোখে তার বাবাকে দেখছে। আমি জানি রিঙ্কি এখন আর তার বাবাকে বুঝতে পারছে না।

২৯ এপ্রিল ১৯৯২

heading1 = কপালের নাম গোপাল – আশাপূর্ণা দেবী

কপালের নাম গোপাল – আশাপূর্ণা দেবী

দুপুরবেলা রনিদার অফিস আওয়ারের সময় চুপিচুপি তার সাইকেলখানা না বলে চেয়ে নিয়ে মেলার মাঠের উদ্দেশে বেরিয়ে পড়ল দু’জনে। ভুচুং আর টনি।

সাইকেল হাতানো ছাড়াও চুপিচুপির আরও একটা কারণ, প্রবল বাধার মুখে পড়ে যাওয়ার ভয়। এই ভরদুপুরে শেষ চৈত্রের চড়া রোদে মাইল চার-পাঁচ রাস্তা ভেঙে মেলার মাঠে যাওয়ার ফন্দি করছে ওরা, সেটি জানতে পারলে রক্ষে রাখবেন মেজোপিসিমা? …অর্থাৎ কিনা ভুচুংয়ের পিসিমা এবং রনি-টুনির মা সুধাময়ী!

হইহই করে ওঠবার সময় তিনি তাঁর নামের মহিমার ধার ধারেন না। রোদে বেরোলেই যেন ওরা মোমের পুতুল হয়ে গিয়ে গলে যাবে! আশ্চর্য।

অথচ ভদ্রেশ্বরের এই জমজমাটি চড়কের মেলাটি ঠিক শেষ চৈত্রের চড়া রোদের সময়ই হবে। তাই হয়ে আসছে বরাবর! আহা। মেলা বসাবার সময় নির্বাচনের ব্যাপারে মেলা কর্তৃপক্ষ যদি একবার সুধাময়ীর সঙ্গে বৈঠকে বসত!

তা হলে আর এমনটি হত না।

তা সে যা হওয়ার, যখন হয়েই আছে। এইসব চুপিচুপি লুকোচুরি ছাড়া গতি কী?

ওঃ, নিজস্ব একটা সাইকেল থাকলে, ওরা রোদ পড়লে বিকেলেও বেরোতে পারত। মেলা তো রাত বারোটা পর্যন্ত চলে। বেশি রাতে আরও রমরমা।

কিন্তু বিকেলটি হলেই সাইকেলের মালিক এসে হাজির হবে না?

হেনস্থার কিছু বাকি থাকবে তখন?

এমনিতেই ওই সাইকেল চড়াটি শিখতেই যা একটু-আধটু চোরাই কারবার করতে হয়েছে, তাতেই কম হেনস্থা হয়নি।

কী করে যে টের পেয়ে যেত রনিদা! প্রমাণ লোপ করবার সবরকম ব্যবস্থা করেও ধরা পড়ে গেছে। তবু শেখাটা হয়ে গেছে।

তবে টনি যতটা চৌখস, ভুচুং ততটা নয়!

তাই সাবধানে বাড়ি থেকে বেরিয়ে এসে সাইকেলকে হাঁটিয়ে-হাঁটিয়ে আমতলা পর্যন্ত এনে, টনি বলল, “এখন আমি চালাই, বুঝলি! ফেরার সময় তোর টার্ন!”

বলেই লাফিয়ে চড়ে বসে বলল, “তুই আমার পেছনে আচ্ছা করে সেঁটে বোস। দেখবি যা একখানা দৌড় মারব! দশ মিনিটে মেলার মাঠে!”

সত্যিই এই রোদের হলকা-লাগা গরম হাওয়ার দাপট ভেদ করে যা সাঁই-সাঁই করে কেটে বেরিয়ে যেতে লাগল টনি, দেখলে তাজ্জব! আহা, ভুচুং কবে এমনটা পারবে?

তবে হ্যাঁ, যদি নিজের এক্তিয়ারে একখানা সাইকেল পাওয়া যায়, তা হলে প্রাণভরে প্র্যাকটিস করতে হবেই নিশ্চয়!

তো সে সুদিন কি আসবে কখনও? এলে কবে? সে আর হয়েছে! ভুচুংয়ের যা ভাগ্য।

ওমা! ভাবতে-ভাবতে দেখে, এসে পড়েছে মেলার মাঠে। এতক্ষণ যে কানে মেলার সেই বিখ্যাত ডুডুং ডুডুং গিজাং গিজাং বাদ্যিটি কানে আসছিল, তা খেয়ালেই আসেনি। সত্যিই টনি একেবারে সাইকেলখানাকে উড়িয়েই নিয়ে এসেছে।

এ বারের মেলার প্রধান তাজ্জব হচ্ছে রোবট মানুষ।

তাঁবুর মধ্যে ঢোকানো আছে। টিকিট কেটে দেখতে হবে। লাইন পড়েছে লম্বা। দু’ টাকা করে টিকিট!

টনি বলে উঠল, “টু মাচ! তাই না ভুচুং? কী সাপ-ব্যাঙ দেখাবে, কে জানে। প্রতিবারই তো দেখা যায় ওই তাঁবুর আড়ালেই যত ফাঁকির কারবার। পাঁচপেয়ে গোরু, তিনঠেঙো মানুষ, ভূত-ভবিষ্যৎ বলে দেওয়া কাকাতুয়া, জীবনে শুকোবে না এমন স্বর্গীয় পারিজাত ফুল। আরও কত কী সব। বেশির ভাগই শেষপর্যন্ত ধরা পড়ে, স্রেফ ভাঁওতা ফক্কিকারি। হ্যাঁ, এই খোলা মাঠে যদি কিছু…”

কথা বলতে-বলতে ভিড়ের ঠেলায় বিশাল মাঠটার একেবারে অন্য প্রান্তে এসে পড়ে ওরা। আর সেখানেই দেখে খোলা মাঠেই একটা কিছু হচ্ছে।

একটা লোক ড্রাম পিটিয়ে-পিটিয়ে কী যেন বলে চলেছে, তাকে ঘিরে লোকারণ্য। ভিড়ের পেছন থেকে কিছুই দেখা যাচ্ছে না, তবে কান পেতে মন দিয়ে শুনে ঘোষণাটা বোঝা গেল।

গলা ফাটিয়ে হেঁড়ে গলা চিরে যা বলে চলেছে লোকটা, তা হচ্ছে “পঞ্চাশ পয়সা। পঞ্চাশ পয়সা! মাত্র পঞ্চাশটি পয়সার বদলে একটি—দু’ চাকা পক্ষিরাজ ঘরে নিয়ে যান দাদা! মাত্র পঞ্চাশ পয়সা! এই পঞ্চাশ পয়সাতেই আপনার ভাগ্যটিও জেনে ফেলবেন। আসুন… এই যে এখানে!”

“কী ব্যাপার রে টনি? জ্যোতিষী-ট্যোতিষি না কি?” বলল ভুচুং।

টনি বলল, “তাই কি? দেখি তো সামনের লোকদের জিজ্ঞেস করে।”

তা জানা গেল। একে-ওকে জিজ্ঞেস করে।

মজা দেখে দাঁত বের করে ফিরে আসছেও অনেকে। তাদের কাছ থেকেই ব্যাপার উদ্ধার।

জ্যোতিষী নয়, লটারি।

একখানা সেকেন্ড হ্যান্ড সাইকেল বেচতে নামিয়েছে লটারি করে। পঞ্চাশ পয়সায় কুপন।

এরাও হিহি করে হেসে বলে, “পঞ্চাশ পয়সায় একখানা সাইকেল! ‘ভাঙা লোহা বিককিরি-ই’ বলে চেঁচালেই হত!”

খেয়াল করল না, তাতে আর ক’ পয়সা হত?

ক্রমেই যেন ওই ড্যালাপাকানো ভিড়ের সঙ্গে ভিড় জমছে! অনেকেই যেন একটা কিছু করছে!

হঠাৎ ড্রাম বাজিয়ে লোকটা ভিড় ঠেলে মাঠের এদিকে এসে চেঁচিয়ে ওঠে, “সেকেন্ড হ্যান্ড বলে— হেলা করবেন না স্যার। আমাদের পক্ষিরাজের এখনও যা কন্ডিশন দেখবেন ফার্স্ট হ্যান্ডের ঠাকুরদা! রংটাই যা একটু চটে গেছে, মেজাজটি চটেনি। ঠিক আছে!”

অনেক লোক অনেক কথা বলছে। তার মাঝখান দিয়ে ওই লটারি কোম্পানির একটা লোক দু’ হাতে দুটো বেশ বড়সড় টিনের কৌটো নাচাতে-নাচাতে লোকের সামনে ধরছে। তাদের ঢাকনির খানিকটা কাটা।

“এই যে দাদু, এই কৌটোয় পঞ্চাশটি পয়সা ফেলুন, আর এইটা থেকে দু’ আঙুলে টিপে ধরে কুপনটি তুলে নিন! … দেখুন! ভাগ্য আপনাকে কী দেয়—জিরো, না স্টার!”

টনি একটু উত্তেজিত হয়ে বলে, “আয় ভুচুং, কিনেই নেওয়া যাক দু’জনে দুটো কুপন। পঞ্চাশটা পয়সা বই তো নয়!”

আসলে ওইটাই ওই লটারি কোম্পানির চৌকস বুদ্ধির কৌশল!

ভাঙা পুরনো জিনিস! তার জন্য নগদ একটা টাকা? লোকে চট করে পকেট থেকে বের করবে না। কিন্তু মাত্র পঞ্চাশটা পয়সা? মজা দেখতেও ভাববে, দেখা যাক!

কিন্তু ওদের তো—তিল কুড়িয়ে তাল।

এই মেলার মাঠে হাজার-দু’ হাজার খানেক লোক হয়েছে। দূর-দূর পাড়া থেকে। অন্য-অন্য গ্রাম থেকেও তো সবাই ভদ্রকালীর চড়কের মেলা দেখতে আসে।

এত ড্রাম পেটা, এত গলাফাটানো, এত বাকচাতুরি কি বিফলে যাবে?

সিকির সিকি লোকও যদি মজা দেখতে এগিয়ে আসে, তাও তো অনেক!

লোকটা কাছাকাছি আসতেই কে একজন হেসে-হেসে বলে উঠল, “ও দাদা, যদি পক্ষিরাজই হয়, আর একদম নতুনের ঠাকুরদা, তা হলে পঞ্চাশ পয়সায় বিকোতে বসা হয়েছে কেন?”

সঙ্গে-সঙ্গে চটপট জবাব, “আর কেন। মালিকের খেয়াল। সাইকেল বাতিল করে হোন্ডা কিনবেন। তাই লটারিতে চড়ানো। যথা লাভ!”

“ভুচুং! আয় কিনেই ফেলি দু’জনে দুটো কুপন।”

“কিন্তু জিনিসটা পাওয়া হবে কখন?”

“তাই তো? পাওয়া যাবে কখন? কী ভাবে?”

তো সেটাও জানা গেল। বিকেল পাঁচটা বাজলেই খেলা শেষ। সঙ্গে-সঙ্গে প্রাপ্তি!

“এই এত-এত কুপনের নম্বর গোনাটা হবে কখন?”।

“আরে, নম্বর গোনাগুনি আবার কী? নম্বর-ফম্বর বলে কিছু নেই। মেলার মাঠে কি রাজ্য লটারি-র নিয়মকানুন? সব কুপনই স্রেফ ফাঁকা সাদা এক টুকরো কাগজমাত্র।…তো সেরকম হাজার-দু’হাজার টুকরোর মধ্যে নাকি একটি টুকরোর ওপর লাল রঙে একটি স্টার আঁকা। সেইটিই যার ভাগ্যে উঠবে, তার লাক খুলে যাবে।”

গ্রাম অঞ্চলের লোকজন সাইকেল খুব ভজে। ছেলের বিয়ে দিতে কনের বাবার কাছ থেকে একখানা সাইকেল চায়! তাই উৎসুক হচ্ছে অনেকেই। তা ছাড়া ওই লোকটার বাক্যবিন্যাস।

“বুঝলেন সার, তারকা চিহ্ন। ওইটিই আপনাকে এনে দেবে পথ চলার একটি পরম সঙ্গী! সাইকেলই হচ্ছে গেরস্ত লোকের মারুতি, অ্যাম্বাসাডর, কনটেসা।”

একটি লোক খ্যা-খ্যা করে হেসে বলে উঠল, “মন বুঝছে কোনও টুকরোর মধ্যেই ওই স্টার-চিহ্ন নাই হে। সবই শূন্য, সাদা!”

কৌটো-নাচানো লোকটা হঠাৎ ভারী গম্ভীর হয়ে বলে ওঠে, “সে সন্দ হয় তো আপনার পয়সা ফেরত নে যান। পঞ্চাশ পয়সা ঠকিয়ে কেউ বড়লোক হবে না !”

হঠাৎ জায়গাটা একটু থমথমে হয়ে গেল। একজনের কথায় অনেকজন লজ্জিত হল। তবে খেয়াল করল না ওর কৌটোয় মাত্র ওই পঞ্চাশটা পয়সাই পড়েছে কি না!

টনি বলল, “ভুচুং, অনেস্ট বলেই মনে হচ্ছে! ওই একগাদার মধ্যে আছেই নিশ্চয় একখানা লালরঙা স্টার মার্কা। কেউ-না-কেউ পেয়েই যাবে। হয়তো তুই-ই পেয়ে যেতে পারিস। যা সাইকেল-সাইকেল করিস!”

টনির মধ্যে বেশ বিশ্বাস-বিশ্বাস ভাব!

যদিও ইতিমধ্যে মাঠ ভরে গেছে ছেঁড়া সাদা কাগজের কুচিতে। এক-একটা জোর হাওয়ায় সেগুলো এককোণে এসে জড়ো হচ্ছে, আবার আর-একটু ঝাপট এসে সেগুলো ওড়াউড়ি করে বেরিয়ে মাঠ ঢেকে ফেলছে।

কারণ সব্বাই ওই ‘কুপন’ নামক ভাঁজ করা একটু সাদা কাগজের টুকরো তুলছে, দেখছে, ছিঁড়ে ফেলে দিয়ে চলে যাচ্ছে। … কেউ-কেউ বলে যাচ্ছে, “আক্কেল সেলামি, পঞ্চাশটা পয়সা দিয়েই গেল!”

ভুচুং সেই দৃশ্যটা তাকিয়ে দেখছিল, এখন টনির কথায় হেসে উঠে বলে, “আমি? তা আর নয়! আমি না হলে আর কে পাবে? যা না একখানি ভাগ্য আমার! আমার জন্ম-তারিখটা ভুলে যাচ্ছিস? মার্চের তেরো তারিখ না! অর্থাৎ আনলাকি থার্টিন!…দেখিস না, আমার ব্যাপারে যা কিছু হতে যায়, সবই গুবলেট-মার্কা হয়ে যায়! জুতো, জামা, ঘড়ি, পেন, কোনটায় নয়? এমনকী, পড়ার জন্য একটা টেবিল-ল্যাম্প-এর আবদার করে ফেলে কী কাণ্ডই হল সেবার, ভাব? অথচ তোর? কোনও ব্যাপারে কিছু গোলমাল হয় না। সব-কিছু এককথায় একদম ঠিকঠাক! যার জন্য তোকে আমি এত হিংসে করি!”

“তুই আমায় হিংসে করিস? হা হা হা।”

“হাসছিস কী? করিই তো! আমার বেলায় সব ‘হত গজ’, আর তোর বেলায়? সব যেন পিচ-ঢালা রাস্তায় রবারের চাকা গড়িয়ে যাওয়া! মাঝে-মাঝে ইচ্ছে হয় কপালটা তোর সঙ্গে বদলে নিই।”

কথাটা ভুচুং একটু কায়দা করে বললেও, ব্যাপারটা কিন্তু সত্যিই ‘সত্যি’। ভুচুংয়ের ভাগ্যটা ওইরকমই গোলমেলে। সারাজীবন (মানে তার এই সাড়ে চোদ্দো বছরের জীবনে) দেখে আসছে, তার জন্য যা কিছু জিনিস কেনা হবে, একবারে হবে না। ‘ঘোরা ফেরা বদল করা’-র ধাক্কায় পড়তেই হবে। জুতো কিনতে যাও? তা যে এবাড়ি থেকে বাবা, মেজকা বা রনিদা, কি ও-বাড়ি থেকে বড়মামা, ছোটমামা, পুঁচকে দাদু, যার সঙ্গেই হোক, আর যে পাড়া থেকে যে দোকান আর যত-যত দোকান ঘুরেই হোক, ঠিক মনের মতনটি জুটবে না। কিছুতেই না!

রঙে পছন্দ তো ফ্যাশনের স্টাইলে নয়। রঙে, গড়নে, ফ্যাশনে সব পছন্দ হল তো—পায়ের মাপে খাপ খেল না। ধস্তাধস্তি করেও না।

শেষপর্যন্ত যেটা নিয়ে যাওয়া হল, সেটা হয়তো শুধু মাপেই মিলল, আর কিছুতে নয়।

শুধু কি জুতোই?

শার্ট, প্যান্ট, পায়জামা, পাঞ্জাবি ইত্যাদি কীসে নয়?

সেটাই দারুণ। পছন্দ হয়ে গেল, মাপে ঠিকও, সেটায় হয়তো পাট খুলতেই কোথাও কিছু-না-কিছু খুঁত বেরোতে দেখা গেল। হয় দাগি, নয় ফুটোফাটা, নয় পোকা-লাগা!

পিস কিনে দর্জি দিয়ে বানাতে গেলেও, নির্ঘাত দর্জির ভুলে জামা স্রেফ অচল। হয়ই এরকম।

এ ছাড়াও সবচেয়ে প্রিয় পোশাকটিই হয়তো কাচতে দিয়ে হারিয়ে গেল লন্ড্রিতে, বেশি গরম ইস্ত্রির চাপের ভাপের দাগ ধরিয়ে দিল।

নতুন গেঞ্জি-পায়জামাদের কাপড়কাচুনি কাজের মেয়েটি সাবানে ভিজিয়ে তার সঙ্গে হয়তো এমন একখানি ছোট্ট খুদে শিশুর কাঁচা রঙের রঙিন জামাটি ঢুকিয়ে দিল যে, সাদা জিনিসটি লাল, কালো, নীল, হলুদ রঙের ছাপে বহুরূপী!

সেই কাঁচা রঙের ছাপটি কিন্তু পাকাপোক্ত হয়ে চিরস্থায়ী বন্দোবস্তে রয়ে গেল।

সব বলতে গেলে ফুরোবে না।

আরও আছে।

ভুচুংয়ের পকেট থেকেই পেন, রুমাল, মানিব্যাগ পড়ে নিখোঁজ হয়ে যায়। ভুচুংয়ের বিছানাতেই কালি পড়ে যায়। মানে যত কিছু অঘটন ভুচুংয়ের ব্যাপারেই। …ওই যে টেবিল ল্যাম্প-এর ব্যাপারে? তার একটা সুইচ করাতে গিয়ে বাড়িসুদ্ধু ইলেকট্রিক লাইন জ্বলে গেল। প্রায় অগ্নিকাণ্ড ঘটে যাওয়ার অবস্থা!

অথচ বাড়িতে এত লোক, আর কারও ব্যাপারেই এত সব ঘটে না। ঘটলে তো দেখাই যেত!

এই তো হাতের কাছেই টনি! যে নাকি ভুচুংয়ের সঙ্গে কাঁটায়-কাঁটায় এক-বয়সি। একই স্কুলে একই ক্লাসে পড়ে আসছে চিরকাল। একই বাড়িতে থাকে। একই হাঁড়ির ভাত খায়, একই ঘরে শোয়, একই চিরুনিতে চুল আঁচড়ায়। একই শিশি থেকে তেল মাখে। একই লন্ড্রিতে দু’জনেরই জামাকাপড় যায়। এবং অসুখটসুখ হলে দু’জনে একই ডাক্তারবাবুর ওষুধ খায়।

অথচ?

ওই তো আগেই বলে ফেলেছে ভুচুং, যার জন্য সে টনিকে হিংসে করে। “তুই বাবা দারুণ লাকি” বলে। ওর কল্পনা হচ্ছে যদি তেমন একখানা জোরালো সাধুসন্ত পেয়ে যাওয়া যেত, যিনি কোনও এক ফু-মন্তরে দু’জনের ভাগ্যটা বদলাবদলি করে দিতে পারবেন। হুঁ ! সে আশা বৃথা।

তার প্রমাণ দ্যাখো ওই একই সাইকেলটি চুরি করে দু’জনে চালাতে শিখল। টনি সাইকেলকে ওড়ায়, আর ভুচুং সাইকেল নিয়ে খোঁড়ায়! তাই না তার এত সাইকেল-সাইকেল বাসনা! যাতে প্রাণভরে প্র্যাকটিস করতে পায়।

কিন্তু বাসনা থাকলেই কি পূর্ণ হয়?

ভুচুংয়ের বিশ্বাস নেই। তাই বলে, “আমি আর পেয়েছি! …ওই আনন্দে থাক। পেলে তুই-ই পাবি।”

“কেউই পাব না রে ভুচুং! এখন ভালয় ভালয় বাড়ি ফিরতে পারলে হয়! কী যে ঘটছে সেখানে! মা কি আর এতক্ষণে টের না পেয়েছেন?”

“যা বলেছিস! হয়তো দুর্ভাগ্যক্রমে আজই রনিদা তাড়াতাড়ি বাড়ি ফিরবে।”

এই কথাবার্তার সময় ওদিকে ঘণ্টাধ্বনি। …পাঁচটা বাজল। “এবার আমাদের খেলা শেষ। যদি কারও কুপন নেওয়া বাকি থাকে, এক্ষুনি নিয়ে নিন। এই শেষ চান্স।”

কৌটো-নাচানো লোকটা সামনে এসে দাঁড়াল। বলে উঠল, “ঝটপট। ঝটপট। খেলা গুটিয়ে এল।”

তা ওরা খুবই ঝড়ের বেগে পয়সার কৌটোয় পয়সা ফেলে। কুপনের কৌটো থেকে কুপন তুলেই দৌড় দেয় সেই খেলোয়াড়ের দিকে।

ব্যস্তবাগীশ টনি দৌড় মারতেই হাত থেকে ফস করে পড়ে গেল কুপনটা।

ভুচুং পেছন থেকে চেঁচিয়ে উঠল, “এই, তোর টিকিট পড়ে গেল।”

চেঁচিয়েই অবশ্য সেটা কুড়িয়ে নিয়ে ছুটল ওর পিছু-পিছু।

আর ঠিক সেই মুহুর্তে!

হ্যাঁ, ঠিক সেই মুহূর্তে ভুচুংয়ের চেতনা-চৈতন্য সব কিছুর মধ্যে দিয়ে যেন একটা বিদ্যুৎ খেলে গেল।

এই তো! এই থেকেই তো ভাগ্য বদলের পরীক্ষা হয়ে যেতে পারে। মানে, ‘ইন কেস’ সত্যিই এই লাস্ট চান্সে সেই ‘লালরঙা স্টার মার্কা’টা কারও হাতে ওঠে? উঠে থাকে তো, সেই ওই লাকি ম্যান টনির হাতেই উঠেছে। শেষ তলানিতেই হয়তো টিনের তলায় পড়ে ছিল সেটা।

তো—এই তো মহা মুহূর্ত!

পরম সুযোগ!

কুড়নো কুপনখানার সঙ্গে নিজের হাতেরটার একটু বদলাবদলি।

তারপর?

তারপর, গল্প হলেও সত্যি!

টনি নিজের হাতের কুপনখানার ভাঁজ খুলেই চোখ ড্যাবা করে চেঁচিয়ে উঠল, “ও মশাই, দেখুন তো, এই আপনাদের সেই স্টার মার্কা কি না?”

তারপর?

হ্যা-হ্যা করে হেসে-হেসে বলল, “তো আপনাদের দু’ পেয়ে পক্ষিরাজের পা দু’খানা নড়ে তো? না স্ট্রেচারে চাপিয়ে নিয়ে যেতে হবে? পরীক্ষা করে দেখতে বলছেন? আচ্ছা।”

আর বলতে-না-বলতেই লাফিয়ে চড়ে বসে আচ্ছা একখানা ছুট। অনেকটা ফাঁকা হয়ে আসা মাঠটায় চক্করের পর চক্কর।

রনির সাইকেলখানা একটা চেনা চায়ের দোকানে জমা রাখা ছিল। সেটাকে ছাড়িয়ে নিয়ে টনি বলে, “ফেরার সময় তোরই তো দান ছিল। তাই না ভুচুং। তুই-ই ওটায় চেপে বোস। আমি না-হয় তোর সঙ্গে একটু আস্তে-আস্তেই চলি! এখন গিয়ে দেখা যাক বাড়িতে কী মার মার রব উঠছে।”

তা সত্যি উঠেছিল।

রনি এসে সাইকেল হাপিস দেখে আর ওই মানিকজোড়কে কখন থেকে দেখতে পাওয়া যাচ্ছে না জেনে থাপ্পড় বাগিয়েই বসে ছিল।

কিন্তু তারপর?

তারপর দু’খানা সাইকেল আরোহীকে বাড়ি ঢুকতে দেখেই উঁচোনো থাপ্পড় নেমে এল। …আর তারপর? টনির ‘লাক’ নিয়ে পাড়া তোলপাড়। ধন্যি, ধন্যি!

আর তারপর?

তারপর আবার কী?

টনি সেই পঞ্চাশ পয়সার সাইকেলেই পাড়া টহল দিয়ে বেড়াচ্ছে। নির্ভয়ে দাদার নাকের সামনে দিয়ে বোঁ করে বেরিয়ে যাচ্ছে।

তো ভুচুংকে কি মাঝে-মাঝে অফার করছে না? করছে বইকী! খুবই করছে। কিন্তু ভুচুং সে অফার না নিলে?

তা নেবে কোন মুখে?

বুদ্ধুর মতো, আসল জায়গা থেকে আসা অফারই না বুঝেসুঝে হেলায় ঠেলে ফেলে, সব গুবলেট করে বসল!

৯ জুন ১৯৯৩

heading1 = শিমুলতলার মাধবী লজ – ষষ্ঠীপদ চট্টোপাধ্যায়

শিমুলতলার মাধবী লজ – ষষ্ঠীপদ চট্টোপাধ্যায়

সেবছর ঘনঘন নিম্নচাপের ফলে বর্ষাকালটায় মানুষ প্রায় অতিষ্ঠ হয়ে উঠেছিল। একে তো বর্ষার বৃষ্টি হচ্ছেই, তার ওপর যে-দিনই একটু ওই ধরনের মতো হয় সে-দিনই রেডিয়ো আর খবরের কাগজ ঘোষণা করে ভয়ংকর এক নিম্নচাপের কথা।

যাই হোক, সারাটা বর্ষা এই ভাবে কাটবার পর শরৎ আসার সঙ্গে সঙ্গেই ভাবলাম, এবার বুঝি দুর্যোগ কাটল। এক সুন্দর সকালে হঠাৎ দেখি আঙিনায় শিউলি ছড়িয়ে আছে। মেঘমুক্ত নির্মল আকাশে পুজো পুজো গন্ধ। আনন্দে নেচে উঠল মনটা। ভাবলাম আর ঘরে বসে থাকা নয়, দু’-চার দিনের জন্য বরং চট করে কোথাও থেকে ঘুরে আসা যাক। কিন্তু যাব কোথায়? চা খেতে খেতে ‘টাইম টেবল’-এর পাতা ওলটাতে লাগলাম। হঠাৎ চোখে পড়ল নতুন একটি সাপ্তাহিক ‘নর্থ বিহার এক্সপ্রেস’ চালু হয়েছে। ট্রেনটি প্রতি শুক্রবার রাত এগারোটায় ছাড়ে। শিমুলতলা পৌঁছয় সকাল ছ’টায়। ভাবলাম, অনেক জায়গায় তো গেছি, কিন্তু শিমুলতলায় কখনও যাইনি। অতএব শিমুলতলা থেকেই ঘুরে আসি-না কেন?

এই মনে করে পাজামা আর পাঞ্জাবিটা পরে যখন বেরোতে যাচ্ছি ঠিক তখনই অপ্রত্যাশিতভাবে সুজয় এসে হাজির হল। সুজয় আমার দীর্ঘদিনের বন্ধু। বলল, “কী ব্যাপার রে! এমন অসময়ে চললি কোথায়? কদিন পর একটু হাঁফ ছেড়ে ভাবলাম তোর বাড়ি এসে চুটিয়ে আড্ডা দেব, তা তুই-ই শেষকালে কেটে পড়ছিস?”

আমি যেন আকাশের চাঁদ হাতে পেলাম। বললাম, “ভাগ্য ভাল যে, বেরিয়ে পড়িনি। আমি এই বিরক্তিকর আবহাওয়ায় বড্ড বেশি বোর বোধ করছিলাম নিজেকে। তাই দু’-চারদিনের জন্য এই একঘেয়েমির হাত থেকে পালিয়ে বাঁচতে চাইছিলাম। সেই জন্যই হাওড়া স্টেশনে যাচ্ছিলাম আজ রাতের গাড়িতে একটা বার্থ রিজার্ভেশনের ধান্দায়।”

“যাবি কোথায়?”

“শিমুলতলায়। তুই যাবি?”

“এত তাড়াতাড়ি কী করে যাব? কোনও প্রস্তুতি নেই, কিছু নেই, একেবারে আজই?”

“আরে, এ তো কাশ্মীর কিংবা সিমলা নয়, শিমুলতলা। এর আবার প্রস্তুতির কী আছে? তোর কিট ব্যাগে শুধু জামাকাপড়গুলো গুছিয়ে নিবি। খরচখরচা আমার।”

সুজয় উৎসাহিত হয়ে বলল, “তা হলে আমি রাজি।”

মনের মতো একজন সঙ্গী পেয়ে আনন্দে ভরে উঠল মন। দু’জনে হাওড়া স্টেশনে গিয়ে রাতের গাড়িতে রিজার্ভেশনও করিয়ে আনলাম। রাত এগারোটায় ট্রেন। সুজয়ের সঙ্গে কথা হল ও ন’টার মধ্যেই চলে আসবে আমার কাছে। তারপর আমরা একসঙ্গেই রওনা দেব।

যাই হোক, বাড়ি ফিরে স্নান-খাওয়ার পর সারাটি দুপুর ধরে গোছগাছ করতে লাগলাম। আসলে এই বর্ষায় অথবা বর্ষার পরে পাহাড়ি অঞ্চলগুলো আমার খুব ভাল লাগে। কেননা বৃষ্টিস্নাত গাছপালা থেকে একটা মিষ্টি সোঁদা গন্ধ বেরোয়। ভিজে মাটি থেকে চমৎকার একটা মেঠো সুবাস পাওয়া যায়। তাই নতুন দেশে যাওয়ার উল্লাসে প্রয়োজনীয় জিনিসপত্তর নিয়ে পরিপাটি করে সুটকেসটি গুছিয়ে ফেললাম।

কিন্তু এত আনন্দ, এত গোছগাছের মধ্যেও হঠাৎ এক সময় দেখি আকাশ কালো করে কী ভয়ানক মেঘ উঠেছে। আবার কি নিম্নচাপ? কে জানে? খোলা জানলা দিয়ে আকাশের দিকে তাকালাম। এক দিকে ভাদ্রের চড়া রোদ, অন্য দিকে আকাশের ঈশানে মহাপ্রলয়ের সূচনা। দেখতে দেখতে সেই মেঘ আকাশময় ছড়িয়ে পড়ল। তারপর খুব ঠান্ডা বাতাস বয়ে গেল শরীরের ওপর দিয়ে। তারও পরে শুরু হল প্রবল বর্ষণ। কিছু সময়ের মধ্যেই রাস্তায় হাঁটুজল দাঁড়িয়ে গেল। অবিশ্রান্ত বৃষ্টিধারায় ডুবে গেল সব। সন্ধের মুখে বেগ একটু কমলেও বৃষ্টিপাত সমানে চলতে লাগল। আমার বাড়ি থেকে সুজয়ের বাড়ি অন্তত আধ ঘণ্টার পথ। এই দুর্যোগে সে কিছুতেই আসতে পারবে না। আমিই বা যাব কী করে? তাই যাওয়ার আশা ত্যাগ করে ঘরে বসে গল্পের বই পড়তে লাগলাম।

এদিকে রাত ন’টা বাজার সঙ্গে সঙ্গেই  দরজার কড়া নড়ে উঠল। উঠে গিয়ে  দরজা খুলেই দেখি সুজয়। কালো একটা বর্ষাতি পরে কিট ব্যাগ কাঁধে নিয়ে চুপচাপ দাঁড়িয়ে আছে। বললাম, “এই দুর্যোগে কী করে এলি তুই?”

“না এলে তুই কী ভাবতিস বল?”

‘কী আর ভাবতাম? এত দুর্যোগে মানুষ বেরোতে পারে? যাক, এসে ভালই করেছিস। রাস্তায় এখন জল কী রকম?”

“কোনও রকমে যাওয়া যাবে।”

“তা হলে আর দেরি নয়, বেরিয়ে পড়ি চল।”

আমি তৈরিই ছিলাম। সুটকেসটা হাতে নিয়ে ঘরে তালা দিয়ে বাইরে এসেই একটা টানা রিকশা ধরে সোজা হাওড়া স্টেশনে। আমাদের ট্রেনও তখন প্ল্যাটফর্মে এসে গেছে।

প্রতিদিনের দেখা সেই হাওড়া স্টেশনের আজ একেবারেই অন্য রকম চেহারা। খাঁ-খাঁ করছে স্টেশন চত্বর। মাঝেমধ্যে একটি-দুটি যাত্রীবিহীন লোকাল ট্রেন আসছে। দূরপাল্লার গাড়িগুলো সবই প্রায় ফাঁকা। বহু লোক এই দুর্যোগে আসতেই পারেনি। আমরা যাওয়ার পরই দেখলাম একজন রেলকর্মচারী রিজার্ভেশন চার্ট হাতে নিয়ে প্ল্যাটফর্মের নির্দিষ্ট জায়গায় সেঁটে দিল। কিন্তু চার্টের দিকে তাকিয়েই চক্ষুস্থির। এ তো বৃষ্টির জন্য নয়। দেখলাম এত বড় গাড়িটার একটি বগিতে মাত্র আমাদের দু’জনের নাম আছে। আর একটিতে আছে পাঁচজনের। বাদবাকি সবই সাদা। ইংরেজিতে ‘নিল’ লেখা আছে।

সুজয় বলল, “কী ব্যাপার বল তো?”

একজন কোচ অ্যাটেনডেন্ট বললেন, “ট্রেনটা আসলে নতুন তো। সবে চালু হয়েছে। অনেকেই জানে না। তাই এই অবস্থা। তা ছাড়া ভিড় হয় না বলে এই গাড়িতে সচরাচর কেউ রিজার্ভেশনও করায় না। বিনা রিজার্ভেশনেই এই গাড়িতে সারা রাত শুয়ে যাওয়া যায়।”

কী আর করি? আমরা দু’জনে ভয়ে ভয়েই আমাদের জন্য নির্দিষ্ট বগিতে ঢুকে বসলাম। সত্যি বলতে কী, এত বড় বগিতে আমরা দু’জন এ যেন ভাবাই যায় না। সুজয় না এলে আমি তো আসতামই না। এলেও যাত্রা বাতিল করতাম।

বৃষ্টির বেগ হঠাৎ খুব বেড়ে গেল। ট্রেন ছাড়বার সিগন্যালও হয়েছে। এমন সময় দু’জন আর পি এফ এসে বললেন, “এই বগিতে কি আপনারা দু’জন?”

“হ্যাঁ।”

“তা হলে এক কাজ করুন, পাশের বগিতে পাঁচজন আছেন। আপনারা সেখানে চলে যান। সাধারণ যাত্রীদেরও আমরা ওই বগিতে ঢুকিয়ে নিয়েছি। সেখানে পুলিশ গার্ড থাকবে। প্রত্যেক বগি থেকেই আমরা লোকজন সরিয়ে আনছি।”

আমি সুজয়ের দিকে তাকিয়ে বললাম, “কী করবি রে?”

“যা করবার তাড়াতাড়ি করুন। সিগন্যাল হয়ে গেছে। ট্রেন এখনই ছাড়বে।” বলেই ওঁরা নেমে গেলেন।

এই নিষেধাজ্ঞার পর আর থাকা উচিত নয় ভেবে আমরা পাশের বগিতে যাওয়ার জন্য তৎপর হলাম। সুজয় অবশ্য যাওয়ার ব্যাপারে বেশি আগ্রহ দেখাল না। কিন্তু আমরা গেটের কাছে যেতেই ট্রেন ছেড়ে দিল।

আমি তবুও নামতে যাচ্ছিলাম। সুজয় আমাকে পেছন থেকে টেনে ধরল, “করছিস কী! এখন কখনও রিস্ক নেয়? সে রকম বুঝলে বর্ধমানে নেমে বগি বদল করে নেব।”

সেই ভাল। আমরা দরজায় লক এঁটে ভেতরে এলাম। রাত এগারোটার ট্রেন। সামনে কোনও বাধা নেই। লাইন ক্লিয়ার। তাই ছেড়েই গতি নিল ট্রেন। বৃষ্টিও গতির সঙ্গে পাল্লা দিয়ে সমানে ঝরে চলেছে। জানলার কাচ নামানো সত্ত্বেও বাইরের ঝাপটা ভেতরে ঢুকছে।

সুজয় বলল, “একটা কাজ করলে হয় না?”

“কী কাজ বল?”

“তা হলে আর কোথাও নামা-ওঠার দরকার হবে না ।এই বগিটার চার দিকের দরজা ভেতর থেকে লক করে এর মধ্যে যে লেডিজ কুপটা আছে আমরা দু’জনে সেইখানে শুয়ে থাকলে কেমন হয়? তা হলে আর এত বড় বগিটার শূন্যতা চোখ মেলে দেখতে হবে না। কোনও রকমে দু’চোখ এক করে ঘুমিয়ে পড়তে পারলে এক ঘুমে সকাল হয়ে যাবে।”

“চমৎকার আইডিয়া।” বলেই চার দিকের গেটে ছিটকিনি এঁটে কুপের ভেতরেও লক করে দিলাম। এইবার সারা রাতের মধ্যে গেট খুলে কাউকেই আর ভেতরে ঢুকতে দিচ্ছি না।

রাত অনেক হয়েছে। সঙ্গের খাবার খেয়ে শেষবারের মতো একবার টয়লেটে গেলাম মুখ-হাত ধুয়ে একটু হালকা হয়ে আসতে। কিন্তু টয়লেটের ভেতরে ঢোকামাত্রই কেমন যেন ‘ম-ম’করা একটা মিষ্টি গন্ধে আচ্ছন্ন হয়ে গেলাম। সেই সঙ্গে হঠাৎ এক নিদারুণ ভয়ে গা-টা কেমন শিরশির করে উঠল। সে কী দারুণ ভয়। ভয়ের কোনও কারণ নেই। তবুও ভয়। তাই চট করে বেরিয়ে এলাম।

আমার হয়ে গেলে সুজয় ঢুকল। ও-ও বেরিয়ে এসে বলল, “ভারী চমৎকার একটা মিষ্টি গন্ধ, তাই না?”

আমি অতি কষ্টে বললাম, “হ্যাঁ।”

“তুই খুব ভয় পেয়েছিস মনে হচ্ছে?”

“কই, না তো!”

“তোর মুখ দেখেই মনে হচ্ছে।” তারপর একটু হেসে বলল, “আসলে আমার মনে হয় কোনও ব্যাপারী এই বগিতে করে নিশ্চয়ই গোলাপের ঝাঁকা নিয়ে যাচ্ছিল।”

“তা হবে।”

“ঠিক আছে। তোর যদি ভয় করে, আর এ-দিকে না এলেই হল। এখন আমরা চুপচাপ শুয়ে পড়ি চল। এত বড় বগিতে আমরা মাত্র দু’জন। ভয় হওয়াই স্বাভাবিক।”

আমরা আর দেরি না করে কুপের মধ্যে দু’জনে দুটো মিডল বার্থ দখল করে শুয়ে পড়লাম। মিডল বার্থ নিলাম তার কারণ লোয়ার বার্থে বাইরের জলের ঝাপটা কাচের জানলার বাধা টপকে ভেতরে গড়াচ্ছে। আপার বার্থে ছাদের জল কাঠের ফাঁক দিয়ে চুঁয়ে চুঁয়ে পড়ছে। মাঝের বার্থে সে ঝামেলা নেই।

শোওয়া মাত্রই ঘুম। গভীর ঘুমে আচ্ছন্ন হয়ে গেলাম আমরা।

রাত তখন কত কে জানে! বাইরে প্রবল বর্ষণ। ট্রেন দুর্গাপুরে থেমেছে। বেশিক্ষণ নয়। মিনিট-পাঁচেক থামার পরই ছেড়ে দিল ট্রেন। এমন সময় হঠাৎ মনে হল, কে যেন ছুটে এসে ট্রেনের হাতল ধরে ঝুলে পড়েছে। তার পরই দমাদ্দম ধাক্কা দরজায়।

আমি উঠতে যাচ্ছিলাম। সুজয় হাত চেপে ধরল আমার। বলল, “একদম খুলবি না। যেই হোক। মরুক ব্যাটা।”

আবার শব্দ। এবার মেয়েলি গলায় করুণ কণ্ঠে অনুরোধ, “ভেতরে কে আছেন? দয়া করে দরজাটা খুলুন। না হলে আমি পড়ে যাব।”

আমি বললাম, “সুজয়, প্লিজ।”

“না। মরুক ও। এই ভাবে ওঠে কেন?”

এবার রীতিমতো রেগে গেলাম আমি। বললাম, “এমন অমানুষের মতো ব্যবহার করিস না! একটি অসহায় মেয়ে এই দুর্যোগে চলন্ত ট্রেনের হাতল ধরে ঝুলবে আর আমরা স্বার্থপরের মতো শুয়ে শুয়ে ঘুমোব এ হয় না।”

“কার মনে কী আছে জানিস তুই?”

“এটা জানাজানির ব্যাপার নয়, এখনই একটা দুর্ঘটনা ঘটে যাবে।”

ও-দিক থেকে তখন কাতর প্রার্থনা আবার শুরু হয়েছে, “প্লিজ, একবার দরজাটা খুলুন। দোহাই আপনাদের। আমি আর ঝুলতে পারছি না। আমার এক হাতে ভারী সুটকেস। আমি এখনই হাত ফসকে পড়ে যাব। আপনারা কি চান আমি মরি?”

এই কথার পর আর আমি থাকতে পারলাম না। সুজয়ের আপত্তি না শুনে নিজেই গিয়ে  দরজার লক খুলে ঢুকিয়ে নিলাম মেয়েটিকে।

অষ্টাদশী তরুণী। অপূর্ব মুখশ্রীর তুলনা মেলা ভার। গায়ের রং চাঁপার মতো ফরসা। বৃষ্টিতে ভিজে সপসপ করছে বেচারি। ভেতরে ঢুকে সুটকেসটি নামিয়ে রেখে বলল, “সত্যি, কী বলে যে ধন্যবাদ জানাব আপনাকে।”

আমি বললাম, “এইভাবে চলন্ত গাড়িতে কেউ ওঠে?” বলেই দরজাটায় আবার ছিটকিনি এঁটে দিলাম।

মেয়েটির দু চোখে যেন আগুন জ্বলে উঠল, “এ কী! আবার লক করছেন দরজায়? খুলুন, খুলে দিন বলছি। এই ভাবে  দরজা বন্ধ করে ভেতরে শুয়ে থাকলে রাতদুপুরে লোকজন ওঠা-নামা করবে কী করে?”

আমি বললাম, “এই দুর্যোগের রাতে লোকজন কোথায়? তা ছাড়া, এই বগিতেও আমরা মাত্র দু’জন। আপনাকে নিয়ে তিন।”

“সে আপনারা দুজনই থাকুন আর একজনই থাকুন, দরজায় লক করা কখনওই উচিত নয়। দেখুন তো, কত কষ্ট পেলাম আপনাদের জন্য।”

সুজয়ও তখন কুপের ভেতর থেকে বেরিয়ে এসে আমাদের পাশে দাঁড়িয়েছে। বলল, “খুব তো জ্ঞান দিচ্ছেন, লাইনের অবস্থা জানেন? এই উদারতার সুযোগে কোনও বদ লোক গাড়িতে উঠে যদি রিভলভার দেখায়, তখন কী হবে?”

বৃষ্টিভেজা মেয়েটি তখন ঠকঠক করে কাঁপছে। সুজয়ের কথায় একটু নরম হয়ে বলল, “কিছু মনে করবেন না, আমি অবশ্য বিপদের ওই দিকটা চিন্তা করিনি।”

সুজয় বলল, “কাউকে কিছু বলার আগে অনেক কিছুই চিন্তা করবেন। আসুন, ভেতরে আসুন।”

মেয়েটির আবির্ভাবের সঙ্গে সঙ্গে আমাদের ঘুমের দফাও শেষ হয়ে গেল। সে কুপের মধ্যে ঢুকেই তার সুটকেসটি আপার বার্থে রেখে নিজে লোয়ার বার্থে কষ্ট করে বসে রইল।

আমি বললাম, “আপনি এক কাজ করুন, আমরা বাইরে যাচ্ছি আপনি ভিজে জামাকাপড় ছেড়ে ফেলুন। না হলে এই অবস্থায় বেশিক্ষণ থাকলে আপনার শরীর খারাপ করবে।”

মেয়েটি বলল, “কিছু হবে না আমার।”

এমন সময় হঠাৎ গাড়ির আলো নিভে গেল।

আমি বললাম, “আমার কথা শুনুন। শাড়িটা বদলে নিন। না হলে নিজেই কষ্ট পাবেন।”

“বেশ, যখন আপনি এত করে বলছেন তখন তাই হোক।” বলেই সুটকেস নেওয়ার জন্য উঠে দাঁড়াল মেয়েটি।

আবার আলো জ্বলে উঠল। মেয়েটি কুপের বাইরে গিয়ে পোশাক পরিবর্তন করে হাসিমুখে আবার এল ভেতরে।

আমি ওর বসবার সুবিধের জন্য মিডল বার্থটা নামিয়ে দিলাম। সুজয় তখন ওপাশের বার্থে শুয়ে ঘুমিয়ে পড়েছে। আমি মেয়েটিকে বললাম, “আপনি চাইলে আমরা কিন্তু কুপের বাইরে যেতে পারি।”

“কোনও দরকার নেই। তা ছাড়া আমাকে কাছাকাছিই নেমে যেতে হবে। যদি ঘুমিয়ে পড়ি তো মুশকিল হয়ে যাবে।”

“এইটুকু পথ যাওয়ার জন্য আপনি রাতের গাড়ি ধরলেন কেন? তায় এই ভাবে একা!”

মেয়েটি সেকথার উত্তর না দিয়ে বলল, “আমার কথা থাক। আপনারা কোথায় যাচ্ছেন বলুন?”

“আমরা শিমুলতলা যাচ্ছি।”

“কেউ আছে বুঝি সেখানে?”

“উঁহু। কেউ নেই, এমনিই বেড়াতে যাচ্ছি।”

“কোথায় উঠবেন ঠিক করেছেন?”

“আমাদের এক বন্ধু বলে দিয়েছেন রানিকুঠিতে উঠতে।”

“ওখানে যদি জায়গা না পান?”

“তা হলে অন্য কোথাও উঠব।”

“আপনারা মাধবী লজে উঠবেন।”

“আপনি কখনও উঠেছিলেন ওই লজে?”

“না, না। ওখানে মানে শিমুলতলায় আমার মেজো মাসি থাকেন। আমি প্রায়ই যাই। খুব ভাল জায়গা। আমার তো গেলে আসতে ইচ্ছে করে না।”

‘তা হলে চলুন না আমাদের সঙ্গে? আপনি থাকলে খুব ভাল হবে। আপনার সাহায্য নিয়ে চারদিক বেশ ভাল ভাবে ঘুরে দেখে নিতে পারব। আপনিও এই সুযোগে আর একবার আপনার মাসির বাড়ি থেকে ঘুরে আসতে পারবেন।”

মেয়েটি বলল, “যেতে খুবই ইচ্ছে করছে। তবে এখন আমার যাওয়ার কোনও উপায় নেই।” বলে একটা দীর্ঘশ্বাস ফেলে বলল, “কিছু যদি মনে না করেন, আপনাকে একটা দামি জিনিস দেব, সেটা দয়া করে আমার মাসির বাড়িতে পৌঁছে দেবেন?”

“নিশ্চয়ই দেব। কিন্তু আমরা আপনার সম্পূর্ণ অপরিচিত। আপনি বিশ্বাস করে দামি জিনিসটা আমাদের হাতে দেবেন? ধরুন, যদি আমরা বিশ্বাসঘাতকতা করি?”

মেয়েটি হাসল। বলল, “তা আপনারা করবেন না। আমি মানুষ চিনি।”

“বেশ, দেবেন। কিন্তু সেই দামি জিনিসটা কী?”

“যখন দেব তখনই দেখতে পাবেন। আমার যাওয়ার উপায় থাকলে আমিই গিয়ে দিয়ে আসতাম।”

“উপায় নেই কেন?”

“কী হবে জেনে? আপনি বড় সেন্টিমেন্টাল। শুনে আপনি সহ্য করতে পারবেন না। আপনার ওই বন্ধুটি তো দরজাই খুলতে দিচ্ছিলেন না আপনাকে। আপনি জোর করে খুলে দিলেন, তাই। সত্যি, সবাই যদি আপনার মতো হত!”।

“আমার বন্ধুটি দরজা খুলতে দিচ্ছিলেন না সে-কথা আপনি কী করে জানলেন?”

মেয়েটি হেসে বলল, “আমি সব জানতে পারি।”

“তা জানুন। কিন্তু আমিও আপনার সব কথা জানতে চাই।”

মেয়েটি ম্লান মুখে একটুক্ষণ চুপ করে থেকে বলল, “শুনবেন?” বলেই উঠে দাঁড়াল।

“কোথায় যাচ্ছেন?”

“একবার টয়লেট থেকে আসি, এসে বলছি।”

মেয়েটি  দরজার লক খুলে টয়লেটের দিকে গেল। ও বেরিয়ে যাওয়ার সঙ্গে সঙ্গেই কুপের ভেতরটা সেই ঝাঁঝালো গোলাপি গন্ধে ভরে উঠল। সেই সঙ্গে হু হু করে বাতাস ঢুকতে লাগল কামরার মধ্যে। অমনিই শোনা গেল গেটের পাল্লার দড়াম-দড়াম শব্দ। সর্বনাশ, মেয়েটি লকগুলো খুলে দিয়েছে নাকি?

সুজয় তখন গভীর ঘুমে মগ্ন। আমি ওকে ডেকে তুললাম। বললাম, “তোর কথা না শুনে খুব ভুল করেছি রে ভাই। মেয়েটি নিশ্চয়ই কোনও দুষ্ট চক্রের সঙ্গে জড়িত। টয়লেটে যাওয়ার নাম করে দরজার লকগুলো খুলে দিয়েছে। পরের স্টেশনে নির্ঘাত ডাকাত পড়বে।”

সুজয় লাফিয়ে নামল বার্থ থেকে, “বলিস কী রে!”

“হ্যাঁ। ওই দ্যাখ দরজাটা খোলা।”

সুজয় রেগে বলল, “দাঁড়াও দেখাচ্ছি মজা। আমার সঙ্গে চালাকি? আমি জানতুম বলেই বারণ করেছিলাম। কই, চল তো দেখি কোথায় গেল?”

“টয়লেটে গেছে। কিন্তু আমাদের এই কুপের ভেতরটা কেমন ফুলের গন্ধে ভরে উঠেছে দেখেছিস?”

“ভরে ওঠাচ্ছি।” বলে এগিয়ে গেল টয়লেটের দিকে।

আমিও গেলাম ওর সঙ্গে। প্রথমেই গেটের পাল্লা দুটো লক করে দিলাম। কিন্তু দিলে কী হবে? সঙ্গে সঙ্গে সশব্দে আপনা থেকেই খুলে গেল পাল্লা দুটো। একটা ঠান্ডা স্রোত শরীরের ওপর দিয়ে বয়ে গেল যেন।

সুজয়ের কিন্তু এ সবে ভ্রূক্ষেপ নেই। সে সোজা এগিয়ে গিয়ে টয়লেটের দরজায় ধাক্কা দিতেই  দরজা খুলে গেল। মুখোমুখি দুটি দরজারই একই অবস্থা। কিন্তু মেয়েটি গেল কোথায়? তাকে আর দেখা যাচ্ছে না কেন?

ভয়ে কাঠ হয়ে গেলাম আমি। সুজয়ের প্রবল আপত্তি সত্ত্বেও আসানসোলে গাড়ি থামলে বগি বদল করলাম। মেয়েটির সুটকেস তেমনই পড়ে রইল কুপের ভেতর। ওতে আমরা হাতও দিলাম না।

সে রাতটা প্রায় জেগেই কাটালাম। পরদিন খুব ভোরে ট্রেন এসে শিমুলতলায় থামলে নেমে পড়লাম আমরা।

শিমুলতলার আকাশে কোনও মেঘ নেই। শিমুলতলার প্রকৃতি ভোরের আলোয় অপরূপ। আমরা স্টেশনে নেমে দু’-একজনকে জিজ্ঞেস করে রানিকুঠির দিকে চললাম। স্টেশনের বাঁ দিক দিয়ে যে পথটি লীলাবরণ ঝরনার দিকে চলে গেছে, সেই পথ ধরেই গেলাম আমরা। থানার পাশ দিয়ে অনেকটা হেঁটে যাওয়ার পর দূরের ঝাঁঝার পাহাড়গুলো স্পষ্ট দেখতে পেলাম। তারপর লাল মাটির আঁকাবাঁকা পথে দু’-একটি দিঘি-সরোবর পার হতেই চোখে পড়ল মাধবী লজ। আমরা মাধবী লজ ছেড়ে রানিকুঠিতে এলাম। কিন্তু বিধি বাম। এখন সিজন-টাইম নয় বলে রানিকুঠির অধিকাংশ ঘরই মালগুদামে পরিণত হয়েছে। তাই বাধ্য হয়েই মাধবী লজে উঠতে হল।

মাধবী লজের দরোয়ান কেয়ারটেকার যাই বলো-না-কেন, সবই ওই গফুর। বেশ লম্বা-চওড়া লোকটি। বয়স ষাট-পঁয়ষটির কাছাকাছি। ব্যবহার ভদ্র। আমরা যেতেই খুব আগ্রহের সঙ্গে একটি ঘর খুলে দিল আমাদের। খুব যে একটা পরিষ্কার-পরিচ্ছন্ন ঘর তা নয়। তবে বেশ বড়সড়। বাথরুম লাগোয়া। কল আছে কিন্তু জল নেই। বাইরে একটা ইঁদারা আছে। সেখান থেকে জল এনে ভরতে হবে। এই ঘরের লাগোয়া আর-একটি ঘর আছে। সেটি আকারে ছোট। তবে বেশ পরিষ্কার-পরিচ্ছন্ন।

আমরা বললাম, “এই ঘরটাই আমাদের দাও-না গফুর। দু’জন তো আমরা। ছোট ঘরই আমাদের পক্ষে ভাল।”

গফুর বলল, “না বাবু, ও ঘর ভাড়া হয়ে গেছে। একজনের আসবার কথা, না হলে ওটাই আপনাদের দিতাম।”

দুটি ঘরের মাঝখানে দরজা। দরজার শিকলটা আমাদের দিকে। গফুর দরজায় শিকল তুলে দিল। বলল, “এই দরজা একদম খুলবেন না বাবু। ও ঘরেও যাওয়ার চেষ্টা করবেন না।”

“ওরা তা হলে যাতায়াত করবে কোথা দিয়ে?”

“ও দিকে আর-একটা দরজা আছে। সে দরজায় তালা দেওয়া। চাবিটা খুঁজে পাচ্ছি না তাই। না হলে ও ঘরে গিয়ে এই দরজায় ছিটকিনি এঁটে দিতাম।”

আমি বললাম, “গফুর, ওই ঘরটাই আমাদের চাই। ওরা এলে তুমি বরং ওদেরকেই এই ঘরে পাঠিয়ে দিয়ো।”

“অ্যায়সা কভি নেহি হো সকতা। ওঁরা আমাদের পুরানা আদমি। হরবখত আসেন। তাই ওই ঘরটাই পছন্দ করেন। অ্যাডভান্স রুপিয়া ভি পাঠিয়ে দিয়েছেন। কাজেই ডবল ভাড়া দিলেও ও ঘর আপনাদের আমি দেব না।”

“বেশ, তোমার অসুবিধে থাকে দিয়ো না। আমরা বরং অন্য কোথাও চলে যাই।”

“যো আপকো মর্জি। তবে এই ঘর ছাড়লে কিন্তু ভুল করবেন।”

“কেন, এখানে কি আর কোথাও ঘর খালি নেই?”

“নেহি। এই সময় এখানে কোনও লোক আসে না।”

“কিন্তু তোমার এখানে বাথরুমে তো জলাভাব।”

“সেজন্য আমি আছি। আমি ইঁদারা থেকে পানি তুলে এনে দেব আপনাদের। যাওয়ার সময় দু’-পাঁচ টাকা বকশিশ দিয়ে দেবেন।”

আমরা আর কী করি, মাধবী লজেই রয়ে গেলাম।

ঘরে জিনিসপত্র রেখে দরজায় তালা দিয়ে ঘুরে বেড়াতে লাগলাম শিমুলতলার পথে পথে। চার দিকে ভিজে লাল মাটি আর সবুজের সমারোহ। এখনও এত গাছপালার ঘনত্ব খুব কম জায়গাতেই দেখা যায়। পায়ে পায়ে আমরা লাট্টু পাহাড়ের দিকে এগোলাম। জায়গাটা বেশ নির্জন এবং এখানকার প্রাকৃতিক দৃশ্য বেশ চমৎকার। আমরা অনেকক্ষণ ধরে লাট্টু পাহাড়ে বেড়িয়ে আবার যখন ঘরে ফিরলাম তখন চড়া রোদ্দুরে চারদিক ঝাঁঝাঁ করছে। আমরা এসে ইঁদারার জলে স্নান করে মোড়ের মাথায় গিয়ে একটা দোকানে দুটো ডাল-ভাত খেয়ে ঘরে এসে শুয়ে পড়লাম।

এ-ঘরে পাশাপাশি দুটো খাট পাতা। একটাতে আমি, অন্যটিতে সুজয়। শুয়ে শুয়ে আমরা গতরাতের সেই রহস্যময়ীর ব্যাপারে আলোচনা করতে লাগলাম।

সুজয় অবশ্য একটু গম্ভীর। কাল রাত থেকেই ও যেন কীরকম হয়ে গেছে।

আমি বললাম, “মেয়েটার ব্যাপারে আমরা কোন সিদ্ধান্ত নিই বল তো? ওই ভাবে দুমদাম দরজা খুলে যাওয়া, টয়লেট থেকে অদৃশ্য হওয়া আর ওই গোলাপ ফুলের গন্ধ, এর থেকে আমরা কী ধারণা করতে পারি?”

সুজয় গম্ভীর স্বরেই বলল, “যা করবার। অর্থাৎ কিনা আমরা ভূতের পাল্লায় পড়েছিলাম। ভূত ছাড়া কিছুই নয়, ওটা একটা প্রেতিনী।”

“ভাগ্যে বুদ্ধি করে কামরাটা বদল করেছিলাম, না হলে কী যে হত! তবে মেয়েটি খুবই ভাল, ভূত-প্রেতিনী যে-ই হোক না-কেন, আমাদের সঙ্গে কিন্তু কোনও রকম দুর্ব্যবহার করেনি।”

“করেনি বললেই হল? ওই ভাবে অদৃশ্য হয়ে যাওয়া, দুমদাম করে দরজা খুলে দেওয়া, এগুলো বুঝি ভদ্র ব্যবহারের নমুনা?”

“তা হয়তো নয়, তবে আমার মনে হয়, ওই সবের মধ্য দিয়ে ও নিশ্চয়ই ওর অস্তিত্বের অলৌকিকত্বটা বোঝাতে চেয়েছিল। ওর মনে কোনও বদ মতলব থাকলে ও নিশ্চয়ই অন্য কোনও ভাবে ভয় দেখাত আমাদের।”

এই ভাবে কথা বলতে বলতে দুপুর গড়িয়ে দিলাম আমরা। বিকেলে আবার বেড়াতে বেরিয়ে দূরের ঝাঁঝার পাহাড়গুলো দেখতে দেখতে অনেক দূর পর্যন্ত এগিয়ে গেলাম। সন্ধে উত্তীর্ণ হয়ে যাওয়ার পরও আমরা সেই নির্জন প্রকৃতির লীলাভূমিতে বিচরণ করে আবার যখন মাধবী লজে ফিরে এলাম, তখন দেখি-না, আমাদের পাশের ঘরে আলো জ্বলছে। খুটখাট শব্দও শোনা যাচ্ছে। তার মানে যাদের আসবার কথা ছিল তারা এসে গেছে।

আমরা হাঁফ ছেড়ে বাঁচলাম। একবার ভাবলাম, আমাদের এ দিকে দরজায় শিকল তো দেওয়া আছে, ঝনঝন করে নাড়া দিয়ে ওদের ডাকি এবং দু’ ঘরের  দরজা খোলা রেখে অনেক রাত পর্যন্ত গল্প করি। আবার ভাবলাম কী দরকার। যদি ওঁরা অন্য কিছু মনে করেন? তাই মনে মনে একটু স্বস্তির নিশ্বাস ফেলে নিজেদের মধ্যেই নানা বিষয়ের আলোচনা চালিয়ে যেতে লাগলাম।

সুজয় বলল, “এই সময় গফুরটাকে পাওয়া গেলে খুব ভাল হত।”

“ও থাকলে কী করত?”

“ওকেই বলতাম ওদের সঙ্গে একটু পরিচয় করিয়ে দিতে।”

“ঠিক বলেছিস। ডাকব গফুরকে?”

“ডাক।”

আমি বাগানে এসে অনেক হাঁকডাক করলাম। কিন্তু কোথায় গফুর? তার কোনও সাড়াশব্দও পেলাম না। এমন সময় হঠাৎ লোডশেডিং হয়ে গেল। কী নিদারুণ অন্ধকার চারদিকে! পাশের ঘর থেকে স্ত্রীলোকের গলার খিলখিল হাসির শব্দ শোনা গেল।

সুজয় বলল, “এই সুযোগ। এইবার বরং শিকল নেড়ে ওদের ডাকা যেতে পারে।”

“সেটা কিন্তু আরও খারাপ হবে।”

“খারাপ হবে কেন? আমরা চালাকি করে একটা দেশলাই চাইব। অন্ধকারে যে কেউ যাকে ইচ্ছা দেশলাই চাইতে পারে। তা ছাড়া সত্যিই তো আমাদের কোনও বদ মতলব নেই। শুধু এই প্রেতপুরীর মতো ভয়ানক নির্জনতায় একটু মানুষের সান্নিধ্য চাই।” এই বলে সুজয় এগিয়ে গিয়ে  দরজার শিকল খুলে একবার ঝনঝন শব্দ করল। মুখে বলল, “যদি কিছু মনে না করেন তো দরজাটা খুলবেন একবার?”

বলার সঙ্গে সঙ্গেই দরজা খুলে গেল। সেই সঙ্গে গত রাতে ট্রেনের মধ্যে যে মিষ্টি গোলাপের গন্ধটা পেয়েছিলাম, সেই গন্ধে ভরে উঠল ঘর। আমার সারা শরীর হিম হয়ে গেছে তখন। হবে না-ই বা কেন? এই মিষ্টি গন্ধের সঙ্গেই তো সেই অশুভ আবির্ভাব হয়। তবে? তবে কি আবার আমরা সেই প্রেতিনীর পাল্লায় পড়লাম? কিন্তু না, এই অন্ধকার ঘরে কেউ কোথাও নেই।

সুজয় বলল, “এ ঘরে কে আছেন? অনুগ্রহ করে একটা দেশলাই ধার দেবেন আমাদের?”

আমি ভয়ার্ত গলায় বললাম, “এ-ঘরে কেউ নেই সুজয়, চলে আয়।”

ও তবুও ঘরে ঢুকল। আর ঢোকামাত্রই সেই অন্ধকারে একটি হাত এগিয়ে এল, “এই নিন দেশলাই।”

বলা বাহুল্য, সে হাত একটি মেয়ের। সুজয় তার থেকে দেশলাইটা নিতে যেতেই হো হো করে হেসে উঠল সে।

আমি সভয়ে পিছিয়ে এলাম।

এইবার একটু একটু করে অন্ধকারে তার ছায়াশরীর স্পষ্ট হল। তাকে দেখেই চমকে উঠলাম। এ আর কেউ নয়, কাল রাতের সেই রহস্যময়ী।

আমি তখন এক লাফে বাইরে এসেই একেবারে রাস্তার মোড়ে। সেখানে দাঁড়িয়ে চিৎকার করতে লাগলাম, “গফুর, গফুর!”

আমার চিৎকার শুনে মোড়ের মাথা থেকে গফুর এবং আরও কয়েকজন ছুটে এল, “কী হল বাবুজি? মনে হচ্ছে খুব ভয় পেয়েছেন?”

“হ্যাঁ। তোমরা সবাই এসো, গিয়ে দেখবে চলো কী অঘটন ঘটে গেছে।”

“কী হয়েছে?”

“গেলেই দেখতে পাবে। দেরি কোরো না, তা হলে আমার বন্ধুকে বাঁচাতে পারব না।”

এই কথায় সবাই একবার মুখ চাওয়া-চাওয়ি করল। তারপর গফুরের ডাকে অন্তত জনাদশেক লোক ছুটে এল হইহই করে।

গফুর বলল, “আমি বারবার মানা করেছিলাম পাশের ঘরের দরজা খুলতে। নিশ্চয়ই খুলেছিলেন আপনারা?”

আমি নতমস্তকে বললাম, “হ্যাঁ।”

“কেন খুলেছিলেন?”

ততক্ষণে আলো এসে গেছে। আমরা ঘরের ভিতরে গিয়ে যা দেখলাম, তা বড়ই মর্মান্তিক। ঘরের মধ্যে সুজয়ের দেহটা ঝুলছে। সে ছাড়া সেই ঘরে আর কারও অস্তিত্বই নেই। আমার মাথাটা ঝিমঝিম করতে লাগল।

সেই রাতেই আমি মাধবী লজ ত্যাগ করে স্টেশনের কাছে এক বাঙালির বাড়িতে আশ্রয় নিলাম। ওদের মুখেই শুনলাম, কিছু দিন আগে মাধবী লজের ওই ঘরটিতে এক যুবক আত্মহত্যা করেন, তার পর থেকে ওই ঘরটি বন্ধই থাকে। কাউকে ভাড়া দেওয়া হয় না।

ভদ্রলোকের বাড়িতে আশ্রয় নিয়ে সেই রাতেই আমি সুজয়ের বাবাকে টেলিগ্রাম করলাম। টেলিগ্রাম করতে গিয়ে এমনই এক সংবাদ পেলাম, যাতে আমার চিত্ত দারুণভাবে বিচলিত হল। সংবাদটি হল, মর্গে নিয়ে যাওয়ার সময় ভ্যান থেকেই নাকি সুজয়ের লাশটি উধাও হয়ে যায়। কাল ওর বাড়ির লোকেরা এলে কী ভাবে যে কী কৈফিয়ত দেব তা ভেবে পেলাম না। বেশ তো একা আমি আসছিলাম। কেন যে জড়াতে গেলাম ওকে, তা ভেবেই মন খারাপ হয়ে গেল। তবুও ভারাক্রান্ত মন নিয়ে বাসায় ফিরলাম।

ফিরে আসতেই আর এক চমক। যে বাড়িতে উঠেছিলাম সেই বাড়ির ভদ্রলোক বললেন, “ভাগ্যের কী পরিহাস দেখুন, এক দিকে দু’ বন্ধুতে বেড়াতে এসে একজনকে হারিয়ে বসলেন। অন্য দিকে ট্রেনের কামরায় হারিয়ে যাওয়া জিনিস ঘরে বসেই ফেরত পেলেন।”

আমি বিস্মিত হয়ে বললাম, “ট্রেনের কামরায় হারিয়ে যাওয়া জিনিস মানে? আমার তো কিছুই হারায়নি।”

“সে কী! না হারালে এটা তা হলে কার?”

আমার দু’চোখ কপালে উঠে গেছে তখন। এ যে ট্রেনের কামরায় ফেলে-আসা মেয়েটির সুটকেস! বললাম, “এ আপনি কোথায় পেলেন?”

“একটু আগে একটি মেয়ে এসে দিয়ে গেছে আপনাকে।”

ভয়ে মুখ শুকিয়ে গেল আমার। বুকের ভেতরও ঢিপঢিপ করতে লাগল। এবার কি আমি ওর গ্রাস? বললাম, “কিছু কি বলে গেছে?”

“বলেছে। আপনারা নাকি একই ট্রেনে আসছিলেন। ভুল করে সে আপনার সুটকেসটি নিয়ে যায়। তাই এটি ফেরত দিয়ে গেছে। আর বলে গেছে, অম্বিকা কুণ্ডুর বাড়িতে আপনাকে একবার দেখা করতে।”

কে অম্বিকা কুণ্ডু তা জানি না। কোথায় থাকেন জানি না তাও। তবে আমি আর এক মুহূর্তও সেখানে অপেক্ষা না করে সুটকেসটি হাতে নিয়ে বেরিয়ে পড়লাম ঘর থেকে।

ভদ্রলোক বললেন, “করেন কী, করেন কী মশাই? এই রাতদুপুরে কোথায় চললেন? একে এই রকম একটা ব্যাপার ঘটে গেল, তার ওপর অচেনা জায়গায় কার খপ্পরে পড়বেন তার ঠিক কী?”

কিন্তু আমার মধ্যে তখন আর আমি কি আছি? কী এক অদৃশ্য শক্তি ভর করে আমাকে যেন হাওয়ায় উড়িয়ে নিয়ে চলল। কোথা দিয়ে কী ভাবে যে গেলাম তা এখনও আমি মনে করতে পারি না। তবে একটা প্রাসাদোপম বাড়ির সামনে এসে দরজায় কড়া নাড়তেই ভেতর থেকে সাড়া এল, “কে?”

“এটা কি অম্বিকা কুণ্ডুর বাড়ি?”

“হ্যাঁ। একটু দাঁড়ান।”

আমি দাঁড়িয়েই আছি। এমন সময়  দরজা খুলে বেরিয়ে এলেন এক সুবেশা তরুণী। তাকে দেখেই আমার হাত থেকে সুটকেসটা পড়ে গেল। আমি অস্ফুট একটা আর্তনাদ করে জ্ঞান হারালাম।

পরদিন সকালে জ্ঞান যখন ফিরল, তখন দেখি অনেক লোক দাঁড়িয়ে আছে আমার চারপাশে। সবাই বলল, “কী ব্যাপার! কাল হঠাৎ কী হল আপনার? কাকে দেখে অমন ভয় পেলেন?”

আমি তখনও সেই মেয়েটির দিকে তাকিয়ে আছি। কেননা মেয়েটি আমার পাশেই বসে ছিল। আমি ভয়ে ভয়ে বললাম, “ও কে? ওকে চলে যেতে বলুন। ওকে দেখেই আমি ভয় পেয়েছিলাম।”

সরে যাওয়া দূরের কথা, ও আমার আরও কাছে এগিয়ে এসে বলল, “কেন, চলে যাব কেন? আমি কি ভূত না পেত্নি? তা ছাড়া আপনি আমাদের যা উপকার করেছেন তা ভোলবার নয়। ওই সুটকেসের ভেতরে দশ ভরির মতো সোনার গয়না আর পঞ্চাশ হাজার টাকা ছিল। ও জিনিস হাতে পেয়ে কেউ ছেড়ে দেয় না। আপনি মহানুভব, তাই ফেরত দিতে এসেছেন।”

আমি বললাম, “দেখুন, আমার যেন কী রকম সব গোলমাল হয়ে যাচ্ছে। আপনি কে?”

“আমি চন্দনা। কিন্তু ওই সুটকেস আপনার হাতে এল কী করে?”

“কেন, আপনিই তো দিয়েছেন।”

“আমি দিয়েছি? একটু মনে করে দেখুন তো কী ভাবে কী হল। মনে হচ্ছে অলৌকিক ব্যাপার কিছু ঘটে গেছে।”

আমি এ বার সাহস পেয়ে উঠে বসলাম। আগাগোড়া সমস্ত ঘটনার কথা খুলে বললাম ওদের। সব শুনে কান্নায় ভেঙে পড়লেন ওঁরা। তারপর ওঁদের মুখে যা শুনলাম তা আরও মর্মান্তিক।

চন্দনারা দু’বোন। বন্দনা ও চন্দনা। যমজ বোন ওরা। যারা মায়ের সঙ্গে দুর্গাপুরে থাকে। এটা ওদের মাসির বাড়ি। একবার বন্দনা পরিচিত একটি ছেলেকে বিয়ে করতে চাইলে বাড়িতে প্রচণ্ড আপত্তি ওঠে। বন্দনা তাই এক রাতে ওরই বিয়ের জন্য রাখা গয়না ও টাকা নিয়ে পালিয়ে যায়। হয়তো সে মাসির বাড়িতেই আসত। কিন্তু দুর্দৈবে তার সে ইচ্ছা পূর্ণ হয় না। সেও ছিল এক দুর্যোগের রাত। স্টেশনের কিছু লোক ওকে মধ্যরাতে সাপ্তাহিক নর্থ-বিহার এক্সপ্রেসের চলন্ত গাড়িতে উঠতে দ্যাখে। কম্পার্টমেন্টের দরজা ভেতর থেকে বন্ধ থাকায় সম্ভবত ভেতরে ঢুকতে পারে না বেচারি। পরে কিছু দূর যাওয়ার পর দেহের ভারসাম্য রাখতে না পেরে হাত ফসকে পড়ে যায়। পরদিন ওর ডেডবডি পাওয়া গেলেও এই সুটকেসের সন্ধান কেউ দিতে পারে না।

আমি বললাম, “আশ্চর্য, যদি ওর প্রেতাত্মাই আমাকে দেখা দিয়ে থাকে, তা হলে বারবার ও ট্রেনের টয়লেটের দিকে আমাদের দৃষ্টি আকর্ষণ করছিল কেন?”

“সেটা তো আমাদের পক্ষেও বলা শক্ত। তবে মাধবী লজের যে ঘরে কাল রাতে ওই মর্মান্তিক ঘটনাটি ঘটে, সেই ঘরে এক যুবক বন্দনার দুর্ঘটনার খবর কাগজে বেরনোর পরই আত্মহত্যা করে। হয়তো এমনও হতে পারে ওই ছেলেটিই বন্দনার পরিচিত সেই ছেলে।”

যাই হোক। পরিচয়-পর্ব সেরে উঠতে যাচ্ছি এমন সময় চমকের পর চমক। হঠাৎ দেখি মা-বাবাকে সঙ্গে নিয়ে সুজয় এসে হাজির। নেহাত দিনের বেলা তাই, না হলে হার্টফেল করতাম। তবুও আমার শরীরের সমস্ত রক্ত তখন মুখে এসে জমাট বেধেছে। কোনও রকমে বললাম, “সুজয়-তু-তু-তুই!”

“হ্যাঁ আমি। কী সব উলটোপালটা টেলিগ্রাম করেছিস? তোকে কি ভূতে পেয়েছে না মাথা খারাপ হয়েছে তোর? আমি তোর সঙ্গে এলাম কখন যে, আত্মহত্যা করব?”

“এলাম কখন মানে? মাধবী লজে একবার চল তো, সবাই সাক্ষী দেবে তুই এসেছিলি কি না?”

“কী আশ্চর্য! তুই বিশ্বাস কর, সে রাতে ওই প্রচণ্ড বৃষ্টির জন্য ঘর থেকে বেরোতেই পারিনি। আমি ধরে নিয়েছিলাম তুইও বোধহয় যাওয়া ক্যানসেল করেছিস। কিন্তু তুই যে কার সঙ্গে এসেছিস তা ভগবানই জানেন। কাল তোর টেলিগ্রাম পেয়েই মাথা ঘুরে গেছে আমার। ভাবলাম, আমি না যাওয়ায় রসিকতা করে টেলিগ্রাম করেছিস। কিন্তু এটা যখন বাবাকে, তখন কেন জানি না মনে হল কোথাও একটু গোলমাল হয়েছে। তাই মা-বাবা দু’জনকেই নিয়ে এসে হাজির করেছি।”

সুজয়ের কথা শুনে স্তব্ধ হয়ে গেলাম। এবং আমার যে মাথা খারাপ হয়নি তার প্রমাণস্বরূপ মাধবী লজের গফুর থেকে স্থানীয় সকলেই অকপট স্বীকৃতি দিলেন। এমনকী মর্গে নিয়ে যাওয়ার পথে লাশ উধাও হয়ে যাওয়ার ব্যাপারটাও গোপন রাখলেন না কেউ। ভৌতিক ঘটনার এমন রোমাঞ্চকর নাটকীয়তা আমাদের সকলকেই বিস্মিত করল।

২৪ এপ্রিল ১৯৯৪

heading1 = কানকাটা বাঘ – শৈলেন ঘোষ

কানকাটা বাঘ – শৈলেন ঘোষ

বাঘকে যেমন বাঘের মতো দেখতে হয়, এ-বাঘটা একদম তেমন নয়। মুণ্ডুখানা যেমন তোবড়ানো, তেমনই ঠ্যাং চারটে তেড়াবেঁকা। একটা চোখ এইটুকুনি, আর-একটা এত্তবড়। দুটো কানের একটি গেছে, একটি আছে। মানে, কানকাটা বাঘ। ছি ছি, পাঁচজনের সামনে এ-মুখ বাঘ দেখায় কেমন করে! কেউ দেখলে নিশ্চয়ই চেঁচিয়ে চেঁচিয়ে বাঘকে রাগাবে:

কান কাটা বেঁটে মোটা তেড়াবেঁকা ঠ্যাং,

বাঘ না, শেয়াল এ যে ঘুমোয় সটান!

যেই রাগাক তাকে তুমি দোষ দিতে পারো না। অবশ্য বাঘ যদি রাগের কথা শুনে সত্যি-সত্যি রেগে যায়, রেগে গাঁক করে কামড়ে তার টুঁটি ধরে লটকে দেয়, তবে অন্য কথা। আশ্চর্য ব্যাপার কী জানো, এ-বাঘটা রাগতেই জানে না। তুমি যতই হেঁকে হেঁকে বাঘকে হেনস্থা করো, বাঘ রাগবেও না, ডাকবেও না। চাই কী, মুখ খিঁচিয়ে গাঁক করে হাঁকবেও না। যেমন সটান শুয়ে আছে তেমনই শুয়ে থাকবে। আর মাঝে মাঝে একটু জোরে বাতাস বইলে বাঘ গা ঝাড়া দিয়ে ঘুরে ফিরে এ-দিক ও-দিক করবে। বাঘটার বাতাস ছাড়া আর বন্ধুই নেই। সত্যি বলতে কী, বাতাসের দৌলতেই বাঘটা এমন একটা মনের মতো বনের ভেতর নিশ্চিন্তে ঘুমোতে পারছে। আসলে, বাঘটা ঘুম ছাড়া আর কিছু জানে না। তাও কী, চোখ দুটো ড্যাবড্যাব করে চেয়েই ঘুমোবে। বাঘটার খিদেও নেই, তেষ্টাও নেই। কী বাঘ রে বাবা! এমনকী, হাঁটতে হাঁটতে আচমকা তোমার পা-ও যদি তার গায়ে ক্যাঁত করে একটি শট মেরে দেয়, তাতেও বাঘের গ্রাহ্যি নেই। দিব্যি আরামসে নাক ডাকাবে। ভুল হয়ে গেল! এ বাঘের ফুটো ফুটো দুটি নাক আছে ঠিকই, কিন্তু সে-নাক ডাকতে জানে না। এমন হেঁয়ালি-হেঁয়ালি কথা শুনে অবাক হচ্ছ, না? ভাবছ হয়তো, নাক থাকলে তো ডাকতেই পারে! হ্যাঁ, এ-কথাটা একশো বার সত্যি। তবে কী জানো, আসলে এ-বাঘ কাগজে আঁকা একটি ছবি।

অবশ্য এ ছবি যে কে এঁকেছে, কেউ জানে না। তবে যেই এঁকে থাকুক, মন্দ আঁকেনি। তার মানে এই নয়, সে একজন ওস্তাদ ছবি আঁকিয়ে। ছবিটা দেখলে তুমি ঠিক বুঝতে পারবে, বয়েসটা তার কচি কচি। সাতও হতে পারে, আটও হতে পারে। কিংবা তার কমও হতে পারে। তবে তাকে যখন আমরা কেউ দেখিনি, তখন আড়ালে তাকে নিয়ে কোনও কথা না বলাই ভাল। তার চেয়ে বরং যাকে দেখছি, সেই বাঘের কথাই শুনি।

খুব সম্ভব কাগজে আঁকা বাঘটা কোথাও বন্দি ছিল। ওই যে শুনলে-না বাঘের বন্ধু বাতাস! বলতে পারি ওই বাতাসটাই বোধহয় বাঘটাকে বন্দিদশা থেকে মুক্ত করে এনেছে এই বনে। এ-কাজটা করতে বাতাসকে তো আর কাঠখড় পোড়াতে হয়নি। বাতাস ইচ্ছে করলে গায়ে যেমন সুড়সুড়ি দিয়ে ফুরফুর করে বইতে পারে, তেমনই আবার দমকা ঝাপটা মেরে সব ওলটপালটও করে দিতে পারে। হবে হয়তো এমনই এক ঝাপটা মেরে বাঘকে বনে এনে ফেলেছে বাতাস। তারপর ঘুম পাড়িয়ে দিয়েছে। তাই ঘুমোচ্ছে বাঘ। কে জানে কবে ঘুম ভাঙবে!

বলতে বলতেই একঝাঁক টিয়া উড়ে এল গাছের আড়াল ভেঙে বনের ভেতর। বুঝতেই পারছ একঝাঁক টিয়া মানে একঝুড়ি গল্প। সে কী ট্যাঁ ট্যাঁ সুরের টকটকানি! কেউ বলছে মটরশুঁটির গল্প, কেউ বলে ধানিলঙ্কার কথা, কারও মুখে কাশীর পেয়ারার রাশি রাশি সুখ্যাতি। সবচে পুঁচকে যে টিয়াটা, তার ও সবে কান নেই। মনও নেই। কেমন করে যেন তার চোখ পড়ে গেছে ওই বাঘটার দিকে। অনেকক্ষণ ধরে অবাক হয়ে সে বাঘের দিকেই চেয়ে ছিল। আর মনে মনে ভাবছিল, ওটা কী রে বাবা! এইটুকুনি একটা বাঘের মতো দেখতে! যখন দেখল, বাঘের মতো দেখতে বাঘটা নড়েও না, চড়েও না, তখন সে গাছের ডাল থেকে নেমে এল বনের মাটিতে। ঝরাপাতার ওপর ডিঙি মেরে সে বাঘটাকে টেরিয়ে টেরিয়ে দেখতে লাগল। তার চার পাশে ঘুরতে লাগল। কই, কোনও সানও নেই, প্রাণও নেই। সে বাঘটার আরও একটু কাছে এগিয়ে গেল। এবার ডানা ছড়িয়ে বাঘের ঘাড়ের ওপর দিয়ে এ-পাশ ও-পাশ করতে লাগল। ডানার হাওয়ায় বাঘটা নড়ল বটে, কিন্তু উঠে দাঁড়াল না। তখন পুঁচকে টিয়াটার বেড়ে গেল আরও সাহস। সে একেবারে ঝপ করে বাঘের গায়ের ওপর দিল লাফ! যেই না লাফ দেওয়া, টিয়ার ডানার ঝাপটায় বাঘের কাজ সারা। ছিল সোজা, গেল উলটে। মাটির দিকে বাঘের ছবি, চোখের ওপর সাদা কাগজ। ব্যস, শুরু হয়ে গেল তুলকালাম কাণ্ড। কোথাও কিছু নেই, বাঘটা চিৎকার করে উঠল, “দম আটকে আসছে, দম আটকে আসছে, আমাকে সিধে করে দাও! আমি মরে গেলুম!”

বলব কী, চিৎকার শুনে ওই একঝাঁক টিয়া চোখের পলকে ফুড়ুত। পুঁচকে টিয়াও দে হাওয়া! কিন্তু পুঁচকেটা হাওয়া দিলেও রহস্যটা তো আর তার মাথা থেকে হাওয়া হচ্ছে না! তাই উড়ে গিয়েও চোখের পলকে আবার ফিরে এল। কাছ-বরাবর একটা গাছের ডালে বসে উলটে-পড়া বাঘের হাঁসফাঁসানি শুনতে লাগল। এ কী কাণ্ড রে বাবা!

পুঁচকে টিয়া আর কতক্ষণ বসে থাকবে এই কাণ্ড দেখে! অত ধৈর্য কি আর পুঁচকেদের থাকে। ওই পুঁচকে টিয়ার মাথার ভেতর ‘কী হয়’ দেখার তাগিদটা এমন কিলবিল করে উঠল যে, সে আর থাকতে পারল না। ঝপ করে গাছ থেকে নেমে, একটু ইদিক-উদিক দেখে, ঠোঁট দিয়ে চেপে ধরল বাঘ-আঁকা কাগজটা। তারপর দিল উলটে। বলব কী, সঙ্গে সঙ্গে এক আজব কাণ্ড! কাগজে আঁকা বাঘটা একটা সত্যি সত্যি বাঘের মতো জ্যান্ত হয়ে ‘হালুম’ বলে একটা লম্বাই লাফ মারল। মেরেই খাড়া দাঁড়িয়ে পড়ল। পুঁচকে টিয়াটার তো চক্ষু চড়কগাছ! সে পড়িমরি দিল লম্বা। ধড়ফড় করে উঠে পড়ল সামনের গাছটার একেবারে মগডালে। বাঘ হও আর যেই হও, আর তাকে ধরতে হচ্ছে না। উফ, খুব বেঁচে গেছে পুঁচকেটা। ওইটুকু বুকের ভেতর পুঁচকেটার যতটুকু প্রাণ আছে এই এক ধাক্কায় সেটুকুও যায় বুঝি! যাই হোক, এ যাত্রায় বেঁচে গেল। বেশ ক’টা ফিনফিনে হাঁফ ছেড়ে পুঁচকেটার যখন ঘোর কাটল তখন সে দেখল, বাঘটা থাপুস মেরে বসে নিজের গা চাটছে আর হাই তুলছে। কী রে বাবা, বাঘটা আবার ঘুমোবে নাকি! বাঘটাকে আরও একটু স্পষ্ট চোখে দেখার জন্য পুঁচকেটা নিঃসাড়ে মগডাল থেকে একটা নিচু ডালে নেমে এল। পাতার আড়াল থেকে উঁকি মেরে এই আজব বাঘের ছিরিটা সে লক্ষ করার চেষ্টা করল। অবশ্য এখান থেকে চোখ নামিয়ে দেখতে তার কষ্ট হল না বলেই সে ফস করে নিজের মনে হেসে উঠল। এ কী বাঘ রে! দেখতে কেমন গেঁড়া গেঁড়া, মাথাটা কেমন বেঁকাতেড়া, ঠ্যাং চারটে খাড়া খাড়া, একটা চোখ টেরা টেরা, গায়ের রং ছেঁড়া ছেঁড়া! দেখেশুনে তার হাসিটা যখন মুখ দিয়ে ফসকে বেরোবে বেরোবে করছে, আর হাসিটাকে যখন সে মুখের ভেতর চেপে ধরার আপ্রাণ চেষ্টা করছে, তখন তার নজর পড়ে গেল বাঘের কানের দিকে। একটি কান আছে, আর একটি গেছে! সে আর থাকতে পারল না। ট্যাঁ অ্যাঁ অ্যাঁ করে হেসে ফেলল। আর ঠিক তখনই একটা কাঠবিড়াল গাছের এ-ডাল ও-ডাল থেকে তিড়িংবিড়িং দিল ছুট। ছুটতে ছুটতে সিধে লাফিয়ে পড়ল মাটিতে। শুধু লাফিয়ে পড়ল না, বাঘটাকে সে বাঘ বলে ঠাওর করতে পারল না বলে সটান বাঘের পিঠের ওপর উঠে পড়ল। বাঘটা তো হকচকিয়ে গেছে। পিঠে চড়ে কে রে বাবা! বাঘ খুব জোরে একটা গা ঝাড়া দিল। কিন্তু কাঠবিড়ালের নড়তে বয়ে গেছে। ও মা, কাঠবিড়ালটা বাঘের পিঠ চাটতে শুরু করে দিলে। এঃ বাবা কী ঘেন্না! যে জানে সে জানে বাঘের গায়ের গন্ধ কেমন। কেমন বিচ্ছিরি বোঁটকা। কাঠবিড়ালটার কি ঘেন্না নেই? কেমন চাটছে দ্যাখো! চাটবেই তো! এ-বাঘ তো আর সে-বাঘ নয়। এ তো আঁকা ছবির বাঘ। এ-বাঘের গায়ে মিষ্টি মিষ্টি রং। মিষ্টি মিষ্টি রঙের মিষ্টি মিষ্টি গন্ধটা যাবে কোথায়!

সে যাই হোক, এ দিকে কাঠবিড়ালের চাটাচাটিতে বাঘটা এমন ভয় পেয়ে গেল যে, সে মারল এক লাফ! লাফ মেরেই কাঠবিড়ালকে পিঠে নিয়ে দিল ছুট! আর তাই না দেখে পুঁচকে টিয়ার হাসতে হাসতে পেট ফাটার জোগাড়! হাসতে হাসতে সে উড়তে শুরু করে দিলে। বাঘ যে দিকে যায়, পুঁচকে টিয়াও সে দিকে ওড়ে। উড়তে উড়তে চেঁচায়, “ছুটো না বাঘ, ছুটো না, তোমার পিঠে কাঠবিড়াল।”

হতভম্ব কাঠবিড়ালটা কী করবে, কী করবে’ ভাবতে ভাবতে বাঘের পিঠ থেকে দিল লাফ— তিড়িং! লাফ দিয়েই সটান সামনের গাছটায় উঠে, পাতার আড়ালে লুকিয়ে পড়ল।

তবুও বাঘটা ছুটছিল। তবুও পুঁচকে টিয়া উড়ছিল আর হাসছিল। তারপর বাঘটা যখন বুঝল তার পিঠে আর চাটাচাটির শব্দ নেই, তখন সে থামল। যে গাছটার নীচে থামল, সেই গাছটার ওপরে ঝুপ করে বসে পড়ল পুঁচকে টিয়া। বাঘটা তখনও হাঁফাচ্ছিল। আর পুঁচকে টিয়াটা তখনও হাসছিল। হাঁফাতে হাঁফাতে বাঘটা ওপরবাগে চাইছিল। পুঁচকে টিয়াটা হাসতে হাসতে এ-ডাল ও-ডাল নাচছিল। হঠাৎ বাঘের চোখে চোখ পড়তেই পুঁচকেটা বাঘকে কী জিজ্ঞেস করবে ভাবছিল। ভাবতে ভাবতে সে ফট করে বাঘকে বলে বসল, “তুমি কেমন বাঘ? একটা কাঠবিড়ালির ভয়ে লেজ তুলে পালাও?”

বাঘ প্রথমটা কী উত্তর দেবে ভেবে পাচ্ছিল না। উত্তর দেওয়া ঠিক কি না সেইটা ঠিক করতেই তাকে বারকতক দম ফেলতে হল। তারপর চট করে বলে বসল, “ওটার নাম কাঠবিড়ালি?”

পুঁচকে বললে, “হায় কপাল, কাঠবিড়াল চেনো না?”

বাঘটা প্রথমে একটু থতমত খেয়ে গেলেও পরক্ষণেই বুকটা ঝাঁকিয়ে নিয়ে বলল, “ওটার নাম যদি কাঠবিড়ালি হয়, তোমার নামটা কী?”

“আমার নাম পুঁচকে।” বলে পুঁচকে টিয়া ডানাটা একটু নেড়ে দিল।

পুঁচকে নামটা শুনে বাঘের ভীষণ মজা লেগে গেল।

বাঘ বলল, “পুঁচকে আবার কী ধরনের নাম! পুঁচ-কে। নামটা তোমার কাতুকুতু মেশানো। আমার হাসি পাচ্ছে।”

পুঁচকে বলল, “তোমাকে দেখেও আমার খুব হাসি পাচ্ছে।”

“কেন?” বাঘ যেন একটু চমকে গেল।

“তোমার একটা কান নেই। তুমি কানকাটা।” বলে পুঁচকেটা খুব জোরে হেসে উঠল। আর ঠিক তখনই বনের ভেতর একটা শেয়ালও ডেকে উঠল। শেয়ালের ডাক শুনে বাঘটা এমন ঘাবড়ে গেল যে, সে একেবারে চোখ-কান বুজে দিল ছুট!

পুঁচকেটা বাঘের হঠাৎ এমন ছুট দেখে নিজেই কেমন থতমত খেয়ে গেল। কী রে বাবা! শেয়ালের ডাক শুনে বাঘ ছুটে পালায় কেন! ব্যাপারটা বুঝতে না পেরে পুঁচকে বাঘের পিছু পিছু উড়ে চেঁচাতে লাগল, “কোথায় যাচ্ছ তুমি? দাঁড়াও, দাঁড়াও!”

বাঘ বেশ খানিকটা ছুটে থামল। বেশ খানিকটা হাঁফাল। তার পরে কান পেতে শুনল। না, আর শেয়ালের ডাক শোনা যাচ্ছে না।

পুঁচকে টিয়া গাছের ডালে বসে হাসতে হাসতে জিজ্ঞেস করল, “তুমি ছুটলে কেন?”

বাঘ ফ্যালফ্যাল করে এ-দিক ও-দিক চেয়ে পুঁচকে টিয়াকে জিজ্ঞেস করল, “বিচ্ছিরি গলায় হুক্কা হুয়া বলে কে হেঁকে উঠল বলো তো?”

পুঁচকে টিয়া আরও জোরে হেসে উঠে উত্তর দিল, “আরে ছ্যা ছ্যা, শেয়ালের ডাক শুনে তুমি পালিয়ে এলে! কোথায় শেয়াল তোমাকে দেখে ভয়ে পালাবে, না, উলটে তুমিই ভড়কে গেলে!”

বাঘ কেমন যেন বোকা বোকা গলায় জিজ্ঞেস করল, “শেয়ালের চেয়ে আমি বুঝি বড়?”

“হায় রে, তাও জানো না?” হাসতে হাসতে থেমে উত্তর দিল পুঁচকে।

বাঘ একটা লম্বা স্বস্তির নিশ্বেস ফেলে বলল, “যাক, খুব রক্ষে কেউ দেখতে পায়নি।”

পুঁচকে টিয়া এবার বাঘকে একটু খোঁচা দিয়েই বলল, “সত্যি বলতে কী, তুমি বাঘের নামে কলঙ্ক। তোমার যেমন একটা কান নেই, তেমনই তোমার সাহসও নেই। এই বনের অন্য বাঘ তোমাকে দেখতে পেলে তোমাকে বন থেকে তাড়িয়ে ছাড়বে। লজ্জা, লজ্জা! তুমি শেয়ালের ভয়ে পালাও!”

বাঘ যেন এবার একটু ভাবনায় পড়ল। আমতা আমতা করে জিজ্ঞেস করল, “কী করা যায় বলো দিকিনি? আমার কী করা উচিত?”

পুঁচকে বলল, “শেয়াল যখন চেঁচাল, তখন তো তোমার উচিত ছিল রুখে দাঁড়ানো।”

বাঘ উত্তর দিল, “তারপর দেখে ফেললে!”

পুঁচকে দু’বার চোখের পাতা ফেলে অবাক হয়ে জিজ্ঞেস করল, “দেখে ফেললে মানে?”

বাঘ উত্তর দিল, “দেখে ফেললে মানে আমার কাটা কানটা!”

পুঁচকে বলল, “সেটা অবশ্য ঠিকই বলেছ। একটা কান না থাকা বাঘের পক্ষে খুবই লজ্জার!”

বাঘ খুবই অসহায়ের মতো জিজ্ঞেস করল, “তুমি এর একটা বিহিত করতে পারো না?”

“কীসের বিহিত?” পুঁচকে জিজ্ঞেস করল।

“আমার কানের যদি একটা বিহিত করে দিতে পারো।”

পুঁচকে হেসে উঠল। বলল, “তুমি তো বেশ কথা বলছ! কান নেই তোমার, আর আমায় বলছ বিহিত করে দিতে! আমি যদি তোমার মতো বাঘ হতুম, আর যদি আমার একটা কান কাটা থাকত, তবে দেখতে কবেই আমি নিজের কানের নিজেই বিহিত করে নিয়েছি। হাতির গায়ে যে অত জোর, সেই হাতিকেই ঘায়েল করে, হাতির কান ছিঁড়ে এনে নিজের কানে বসিয়ে নিতুম। আরে বাবা, বাঘ বলে কথা! গায়ে ক্ষেমতা কত!”

বাঘটা কেমন বোকার মতো জিজ্ঞেস করল, “হাতিকে বুঝি বাঘ ছাড়া সবাই ভয় পায়?”

পুঁচকে জবাব দিল, “পাবে না! হাতির তাকত কত। শুঁড় দিয়ে ধরবে আর পা দিয়ে চেপটে চ্যাটাং করে দেবে। বাঘ ছাড়া কার অত সাধ্যি হাতির সঙ্গে লড়ে!”

বাঘটা গা-ঝাড়া দিল, তারপর জিজ্ঞেস করল, “আমাকে তুমি বলছ হাতির সঙ্গে লড়াই করতে?”

“নিশ্চয়ই।” পুঁচকে জবাব দিল, “মান-ইজ্জত যদি বাঁচাতে চাও তবে এখনই একটা হাতির কান ছিঁড়ে এনে নিজের কানে বসিয়ে নাও! কান তো কান হাতির কান! যেমন লম্বা, তেমনই চওড়া। তোমার কাটা কানে বসিয়ে নিলে তোমাকে যা দেখতে হবে না, দারুণ!”

বাঘের লেজটা যেন উত্তেজনায় ছটফটিয়ে দুলতে লাগল। তারপর বলল, “আমার মনে হচ্ছে, তোমার কথা শুনে আমার বুকের ভেতরে সাহসটা খামচাখামচি শুরু করে দিয়েছে। ঠিক আছে, তোমার কথাই সই। আমি হাতির সঙ্গে লড়াই করে তার কান ছিঁড়ব। কিন্তু হাতির দেখা কোথায় পাব, তা তো জানি না!”

পুঁচকে বলল, “এসো আমার সঙ্গে। আমি আকাশে উড়ে যে দিকে যাই, আমাকে দেখে দেখে সেই দিকে তুমি মাটিতে হাঁটো। বনের একটু ভেতরে না গেলে হাতির দেখা পাওয়া যাবে না।”

বাঘ জিজ্ঞেস করল, “হাতি বুঝি বনের ভেতরে থাকে?”

পুঁচকে মুচকি হাসল। বলল, “কেন, বনের ভেতরে যেতে তোমার ভয় করছে নাকি?”

বাঘ বলল, “না, না, আর আমার ভয় করছে না। যতই হোক আমি তো বাঘ। তোমার কথা শুনে ইস্তক আমার বুকের ভেতরটা ‘হাতি হাতি’ করে হাঁফাচ্ছে। এখন আমার মনে হচ্ছে এখনই একটা হাতি দেখি, এখনই তার কান কাটি।”

ব্যস, বলতে-না-বলতেই সামনে একটা হাতি! পুঁচকে টিয়া দেখতে পেয়েই চেঁচিয়ে উঠল, “বাঘ তুমি সাবধান হও! ওই তোমার সামনেই হাতি!”

কানকাটা বাঘের তো হাতি দেখেই ভয়ে পা ঠকঠক। তাই তো, এমন একটা ধুমসোর সঙ্গে লড়াই করা কি চাট্টিখানি কথা! তাই বাঘটা মনে মনে ভাবল, ঝুটঝামেলায় না গিয়ে হাতির কাছে ভাল মুখে একটা কান চাইলে কেমন হয়? সেইটাই বোধহয় বুদ্ধিমানের কাজ। তাই কানকাটা বাঘটা হাতির মুখের সামনে গিয়ে দাঁড়াল। দাঁড়িয়ে কিছু বলার আগেই, হাতিটা এমন হাতির মতো হেসে উঠল যে, তাই শুনে বাঘের গা-পিত্তি জ্বলে গেল। কোথায় ভাল মুখে কথা বলে হাতির সঙ্গে একটা রফা করবে, তা নয়, হাতি বাঘকে দেখে হেসে দিল। কী বিচ্ছু হাতি রে বাবা! মেজাজটা একেবারে বিগড়ে গেল বাঘের। খুব কড়া গলায় কানকাটা বাঘ গর্জে উঠল, “তুই হাসছিস কেন রে হাতি?”

হাতি হাসতে হাসতেই উত্তর দিল, “হাসি পেলে না-হেসে থাকি ক্যামনে?”

বাঘ আরও রেগে গেল। বলল, “হাসি পেলে মানে? অত বড় একটা ধুমসো হাতি, তার যখন-তখন হাসি পেলেই হল! কীসের জন্য হাসি পাবে?”

হাতি হাসতে হাসতেই বলল, “তোকে যে দেখবে সে-ই হাসবে।”

“জানিস, আমি বাঘ!” দম্ভে ফেটে পড়ল বাঘ।

হাতি বলল, “সে তো দেখতেই পাচ্ছি। তবে কানকাটা বাঘ।”

ব্যস! ভস্মে যেন ঘি পড়ল। বাঘ গর্জে উঠে ধমক মারল, “তোর সাহস তো কম নয়! আমায় তুই কানকাটা বলিস! তবে তোরই কান কাটি আমি!” বলে বাঘ হাতির ঘাড়ে পড়ার জন্য গাঁক করে লাফিয়ে উঠল। যেই না বাঘ লাফিয়েছে অমনই হাতি শুঁড় দিয়ে বাঘকে লুফে নিয়ে জড়িয়ে ধরেছে। তার পরেই লেগে গেল ঝটাপট। বাঘ চার পা ছুড়ে যতই গাঁক-গাঁক করে লাফায়, হাতি ততই শুঁড় দিয়ে জড়িয়ে ধরে বাঘের দফারফা করে দেয়। শুঁড় দিয়ে হাতি বাঘকে একবার শূন্যে তোলে, একবার নীচে নামায়। আবার তোলে, আবার নামায়। তারপর আচমকা বাঘকে এমনই তোল্লাই দিয়ে ছেড়ে দিল যে, বাঘ মাটির ওপর ঘাড় গুঁজে ধপাস! যেই মাটিতে পড়া, অমনি হাতি বাঘের পেটটা চেপে ধরল পা দিয়ে। যেই-না চেপটে ধরা সঙ্গে সঙ্গে ফুস-স-স! অত বড় বাঘটা চোখের পলকে কোথায় যে হাওয়া হয়ে গেল, বোঝাই গেল না! দেখা গেল, জ্যান্ত বাঘের বদলে হাতির পায়ের তলায় একটা কাগজ। আর সেই কাগজে আঁকা ছবি-ছবি বাঘটা। হাতি তো দেখেশুনে তাজ্জব! ভাবল, যাঃ বাব্বা! এ কী বাঘ!

আর গাছের ডালে বসে বসে সেই পুঁচকে টিয়াটা ভাবল, একেই কি বলে ম্যাম্যাজিক! হবে হয়তো!

২১ ডিসেম্বর ১৯৯৪

heading1 = হিংসুটে – অতীন বন্দ্যোপাধ্যায়

হিংসুটে – অতীন বন্দ্যোপাধ্যায়

সকালে উঠেই আজ আবার আরশিটার খোঁজে চৌকির তলায় ঢুকে গেল টুনি। ভাঙা আরশিটা যে তার বড় দরকার। ন’দিদার ভাঙা স্টিলের ট্রাঙ্কে যত্ন করে রেখে দিয়েছিল। আরশিটা তো তার রোজ দরকার হয় না। মাঝে মাঝে সে এই আরশিতে তার মুখ দ্যাখে। তারপর যত্ন করে রেখে দেয়। রেখে দেয় না, লুকিয়ে রাখে বলাই ভাল।

এত বড় সুন্দর বাড়িতে ভাঙা আরশি বেমানান। মামা-মামি পছন্দ করেন না তাকে। দূরছাই করেন। ন’দাদু জোরজার করে তাকে রেখে দিয়েছেন। সে ন’দাদুর চিঠি না পেলে পালিয়ে আসতে সাহস পেত না। সে তো পোড়াকপালি। বাবা উড়নচণ্ডী না খ্যাপা মানুষ, তাও সে আজকাল আর মনে করতে পারে না।

অভাবে-অনটনে বাবার মাথা খারাপও হয়ে যেতে পারে। তবে তার হাত-বদলের জন্য সে আর কাউকে দোষ দেয় না।

কপাল।

অভাবের তাড়নায় বাবা গেলেন, মাও গেলেন। একজন আগুনে, একজন রেলের তলায়। রেলগাড়ি আর আগুন দুটোকেই টুনি বড় ভয় পায়। সে যেখানে যায়, সেখানেই আগুন লাগে।

কোথায় যে রাখল!

এই ঘরটা প্রায় তার নিজের। ন’দাদু আর সে থাকে। পালিয়ে আসার সময় পুঁটলিতে আরশিটা ছিল। ন’দাদুকে রাস্তায় সব খুলে দেখিয়েছে। ভাঙা আরশিটাও। ন’দাদুর এক কথা, “ভাঙা আরশিতে মুখ দেখতে নেই টুনি। অমঙ্গল হয়।”

ন’দাদু জানবেন কী করে আরশিতে সে মাঝে মাঝে তার প্রিয়জনকে দেখতে পায়। কোথা থেকে তারা হাজির হয়, তাও সে জানে না। কখনও উটকো একটা লোককেও দেখতে পায়। আবার কখনও মনে হয় একটি বড় জলাশয়, শানবাঁধানো ঘাটলায় সে বসে আছে। মাঝে মাঝে একটা লোক ঝোপ থেকে উঠে দাঁড়ায়। তাকে দেখেই আবার ঝোপের মধ্যে ডুবে যায়।

প্রিয়জন দেখলে দিনটা ভাল যাবে, সে ভাবে।

পিসির মুখও সে দেখতে পায়। দেখলেই ভাবে দিন ভাল যাবে না। কখন না পিসি-পিসে এসে হাজির হন। কখন না তাঁরা এসে বলেন, “টুনি তো পোড়াকপালি, যেখানে যায় আগুন লাগে। না বলে না কয়ে তুই ফেরার হলি, এত আস্পর্ধা তোর! চল সঙ্গে।”

পিসির সম্পর্কের জোর বেশি। ন’দাদু এখানটাতেই কাহিল। নিজের পিসি পর হয় কী করে! তার ন’দাদু, সম্পর্কে মা’র খুড়োমশাই। জোর কার বেশি! পিসি বলতেই পারেন, “মেয়েটা একটা বানর। তাকে আর আশকারা দেবেন না। সে এল আর রেখে দিলেন, কোনও খবরাখবর নেই! ভাগ্যিস থানা-পুলিশ করিনি!”

এই আতঙ্কে রাতে একটাই প্রশ্ন তার, “ও ন’দাদু, পিসি যদি আসে?”

ন’দাদুর সঙ্গে এক চৌকিতে ঘুমোয়। সে ন’দাদুর পিঠে মুখ গুঁজে শুয়ে থাকে।

“এই টুনি, সরে শো-না।”

“দাদু, পিসি যদি জোর করে নিয়ে যায়!”

“সোজা! আসুক-না। পুলিশের হাতে তুলে দেব।”

“বা রে, পিসির কী দোষ!”

“তোকে বেচে দিতে চায়, দোষ না!”

তা ঠিক। তার সুন্দর মিষ্টি মুখের কদর আছে। সে তো এখনও ভাল করে বড় হয়নি। অখিলের সঙ্গে তাকে নাকি খুব মানাবে। হোক-না দোজবর। শ্যালো চালায় লোকটা। ঘরবাড়ি আছে, গাছপালা আছে, হাঁস-কবুতরও কম না। তা ছাড়া গণ্ডাখানেক আণ্ডাবাচ্চা। গাছের মতো বাড়ছে। সেও না-হয় আর-একটা গাছ হয়ে যেত।

তার পরই তার কেমন ভয় ধরে যায়। গাছ যদি চালান হয়ে যায়, পিসি-পিসের স্বভাব ভাল না। বর্ডার এলাকার মানুষ। বড় হওয়ার আগেই তাকে ঘরছাড়া করতে চান, স্কুলে যেতে দেন না। ভাল জামা-প্যান্টও দেন না, দাসী-বাঁদির মতো খেটে খেতে হয়। পিসের মুদির দোকান সামলাতে হয়। একদিন সে তার আরশি বের করে দেখতেই বুঝল, ঘোর অমঙ্গল। মাসির মুখ আরশিতে। কেবল বলছে, “পালা, পালা।”

সেদিনই সকালে নিমাইমামা হাজির। ছানার কারবারি। বর্ডার এলাকায় এলে চাঁপার মেয়েকে দেখে যান। মা-বাবাকে খেয়েছে, ছিল বড়মাসির কাছে, তাঁকেও রেহাই দেয়নি। বড়মাসি তাকে বুকে করে মানুষ করেছিলেন, সেই বড়মাসিও গেলেন। নিমাইমামা এসে আড়ালে তার হাতে ন’দাদুর চিঠি দিয়েছিলেন। বলেছিলেন, “পালা, পালা।”

“ও দাদু?”

“কী!”

“বলো-না, বড়মাসি কেন মরে গেল!”

“বড় হ’। নিজেই বুঝতে পারবি।”

“তুমি মরে যাবে না তো!”

“আমি মরে যাব কেন?”

“না, আমার ভয় করে। কাশিটা তোমার ছাড়ছে না। সকালবেলায় এত কাশলে শরীর দুর্বল হয়ে যায় না! বাসকপাতার রসে কাজ দিচ্ছে না। ফের জলে ভিজলে।”

“শোন দিদি, আমার জন্য ভাবিস না। চাঁপা বেঁচে নেই, নীপাও গেল। ওদের দু’বোনকে কোলেপিঠে মানুষ করেছি। তোর মতো সারাদিন আমার সঙ্গে চোপা করত। জ্বরজ্বালা হলে আমার, তোর মায়ের মাথা গরম। ন’কাকা বিছানা থেকে উঠেছে তো, তোমার একদিন কি আমার একদিন। আসতে- না-আসতেই আমার ওপর তোর মা’র মতো খবরদারি শুরু করলি!”

“মা বুঝি খুব বকত তোমাকে!”

“বকবে না? কাজকাম করি না, বড়দার সংসারে পড়ে থাকি, তোর ন’দিদা, হারু, নাড়ু একপাল আমরা। তোর মা তাড়া না দিলে স্নানে যেতাম না, খেতে বসতাম না। মানুষের তো দিন সমান যায় না দিদি। মন দিয়ে পড়াশোনা করো। বড়দা না থাকলে আমাদের যে কী হত! সেই বড়দার নাতনির কপালে এই ছিল!”

দিন সমান যায় না, কথাটা সে বোঝে। ন’দাদুর ছেলেরা লায়েক হয়ে কত বড় বাড়ি তৈরি করেছে। তার নিজের মামার এখন সংসার অচল। তার খোঁজও নেয় না। ন’দাদু না থাকলে কী যে হত!

কিন্তু ভাঙা আরশিটা গেল কোথায়! তক্তপোশের নীচ থেকে মাদুর-বালিশ টেনে বের করল। ভাঙা স্টিলের ট্রাঙ্ক টেনে বের করল, সারা ঘর খুঁজেও ভাঙা আরশিটা খুঁজে পেল না। লিপের ধুম জ্বর। রোজ ডাক্তারবাবু দেখে যান। মামির মেজাজ অপ্রসন্ন। তাকে দোতলায় উঠতেই দিচ্ছেন না। গেলেই তাড়া খাচ্ছে।

“এখানে কী! যাও। নীচে যাও। যত সব অলক্ষ্মী এসে বাড়িতে হাজির হয়!”

অলক্ষ্মী বলায় মনটা তার খুব দমে গিয়েছিল। সে ভয়ে আর সিঁড়ি ভাঙেনি। লিপের সঙ্গে কথা না বলতে পারলে, তাকে কোলে নিয়ে ঘুরতে না পারলে তার যে বড় কষ্ট। সারা সন্ধ্যা মনমরা হয়ে ঘুরেছে। রাতে ভাল করে খেতে পারেনি। মনোর মা তার আর ন’দাদুর ভাত বেড়ে দিয়ে চলে গেছে। সে আর ন’দাদু খেয়েছে। নয়নমামার খেতে বেশ রাত হয়। রাত জেগে পড়াশোনা করলে কে তার জন্য জেগে বসে থাকবে! মামা-মামি দোতলা থেকে নামছেনই না। একতলার ঘরগুলি কেমন খালি খালি লাগছিল। লিপ কী সুন্দর কথা বলে। সে ক্লাস ওয়ানে পড়ে। তার বই-খাতা ব্যাগ থেকে বের করে দেখিয়েছে। ছবি এঁকে বলেছে, “এই দ্যাখ, আমাদের বাড়ি।”

সারারাত সে ঘুমোতে পারেনি।

ন’দাদু কেবল বলেছেন, “কী রে, তোর কী হয়েছে? কথা বলছিস না। বই খুলে চুপচাপ জানলা দেখছিস। কেউ তোকে কিছু বলেছে? বলতেই পারে। আমার বউমাটি এম এ পাস বলে ধরাকে সরা জ্ঞান করে। ওর কথায় কান দিবি না।”

সে কী বলে! সে তো বলতে পারে মামি তাকে অলক্ষ্মী বলেছে। মামি তো মিছে কথা বলেননি। সে তার বাবাকে খেয়েছে, মাকে খেয়েছে, বড়মাসিকে খেয়েছে। পিসিও হয়তো যেত, তার আগেই দোজবরের সঙ্গে বিয়ে দিয়ে রক্ষা পেতে চেয়েছে। লিপের কিছু আবার না হয়। একবার উঁকি দিতেই, “ও টুনিদি ঘরে এসো-না। আমার শিয়রে বোসো-না। জানো আমার খুব জ্বর হয়েছে। জ্বরটা নাকি ভাল না।”

মামি তখন কাছে ছিলেন না। নীচে থাকতে পারেন, কিংবা মামার ঘরে। মামা কলেজে যাননি। মামারও মন খারাপ। একটা তো মেয়ে। সারা বাড়ি দাপাদাপি করে বেড়াত। সে শুয়ে আছে ছোট্ট খাটে। সাদা চাদরে শরীর ঢাকা। জ্বরটা আবার খুব বেড়েছে। ওষুধে ধরছে না।

কী যে হবে!

যদি কিছু হয়ে যায়।

ভাঙা আরশিটা তার দরকার।

যদি কেউ কিছু বলে আরশিতে তাকে সতর্ক করে দেয়।

সে খুব সকালে উঠে ফুল তুলেছে, দূর্বা তুলেছে। পুজোর ঘরের বাসন মেজে রেখেছে। ন’দাদু ঠাকুর-দেবতা নিয়ে আছেন। সিংহাসনে শালগ্রাম শিলা, রাধাগোবিন্দ। পুজোর বাসনকোসন মেলা। তামার টাট, কোষাকুষি, নৈবেদ্যর থালা। আমের পল্লব সে তুলে এনে দেয় মেজোদিদার গাছ থেকে। সে তো সব কাজ পারে। ঠাকুর-দেবতার বাসন আর ক’টা! ন’দাদুর এই একটু কাজ সে করে দেয়। মামির পছন্দ না। কিন্তু ন’দাদু বলে দিয়েছেন, “ঠাকুরঘরের কাজ টুনিই করবে।”

সে ঠাকুর-প্রণাম করার সময় বলেছে, “লিপকে ভাল করে দাও ঠাকুর। আমি আসায় লিপের যদি কিছু হয়ে যায়। লিপকে ঠাকুর কষ্ট দাও কেন। জ্বরে বেহুঁশ হয়ে পড়ে আছে। ওর তো কোনও পাপ নেই।”

“ন’দাদু, লিপের জ্বর। আমার কিছু ভাল লাগছে না ন’দাদু। একবার তুমি ওপরে যাও-না। দেখে এসো-না লিপ কী করছে।”

“দেখেছি। জ্বর সেরে যাবে। তোর এত মনখারাপের কী হল। জ্বর হবে না! রোগবালাই মানুষেরই থাকে। ডাক্তার দেখছে। ঠিক ভাল হয়ে যাবে।”

নয়নমামা দাঁত মাজতে মাজতে তার ঘরের সামনে দিয়ে যাচ্ছে। সে দরজার আড়ালে সরে বসল। কিন্তু ঠিক দেখে ফেলেছে, নয়নমামা তার ভালমন্দর খোঁজখবর নেয়। মামির ছোটভাই এখানে থেকে কলেজে পড়েন। বাড়িটায় পড়ার খুব চল। ন’দাদুর অনেক পুণ্য।”

পুণ্য না থাকলে, নাড়ুমামা এত বড় কাজ করতে পারেন! ন’দাদুর বড় ছেলে এম এ পাস। ছোট ছেলে ইঞ্জিনিয়ার, মামিও এম এ পাস। নয়নমামা এখানে আছেন, এম আই টিতে পড়েন। লেখাপড়া ছাড়া বাড়িটার কথা নেই।

“এই টুনি, পড়তে বসলি না! ঘরটা জঙ্গল বানিয়ে বসে আছিস! কত বেলা হল।”

“নয়নমামা, তুমি আমাকে ফের টুনি ডাকছ! বলেছি না আমার নাম শর্বরী। শর্বরী বলে ডাকবে।”

টুনি নামটা তার ঘোর অপছন্দ। তার নাম তো শর্বরী। স্কুলের খাতায় ও তো শর্বরী রায় লেখে। টুনি নামটা কে যে রাখল! মাঝে মাঝে মনে হয়, এই টুনি নামটাই যত পোড়াকপালের হেতু। টুনি বললে সে আজকাল খেপেও যায়। ন’দাদু আর তাকে এখন টুনি বলে ডাকেন না। শর্বরী বলে ডাকেন। শর্বরী ডাকলে তার মনে হয় নামে আর পাপ নেই।

নয়নমামা ফের বললেন, “সকালবেলাতেই টুনি দেখছি খেপে আছে, কী ব্যাপার!”

“তুমি আবার টুনি বলছ। জানো, টুনি নামটা ভাল না।”

“শর্বরী নামটা খুব ভাল বুঝি। শর্বরী মানে কী জানিস?”

“শর্বরী মানে তো রাত্রি।”

“রাত্রি মানে অন্ধকার। ভূত-প্রেত, হায়েনা ঘুরে বেড়ায়। বাদুড় ওড়ে। চোর-ডাকাতের উপদ্রব। নিশাচরদের সাম্রাজ্য।”

এতটা সে ভেবে দেখেনি। রাত্রি যে অন্ধকার, তাও তার মনে হয়নি। ভূত-প্রেত অন্ধকারেরই বাসিন্দা। ইস, সে যে কী করে!

“ঘরের কী ছিরি করে রেখেছিস! সারা ঘরে পা ফেলার জায়গাই রাখিসনি!”

নয়নমামা তো জানেন না, ভাঙা আরশিটা সে খুঁজে পাচ্ছে না। লিপের ধুম জ্বর। আরশিটার কথা ন’দাদু ছাড়া বাড়ির আর কেউ জানে না। নয়নমামাকে বলতেও পারছে না, জানো আমার আরশিটা খুঁজে পাচ্ছি না। বললেই সাতকাহন হয়ে যাবে, কার আরশি, কোথায় পেলি! ভাঙা আয়না দিয়ে কী হয়! বাড়িতে কি আয়নার অভাব আছে!

তা নেই সত্যি। কিন্তু ওটা তো তাকে সব আগাম খবর দেয়। সে পোড়াকপালি বলেই ওটা এত যত্ন করে রেখেছে। পিসি যে তাকে অখিলের কাছে বেচে দেওয়ার মতলবে ছিল, ভাঙা আরশিটা বের করে না দেখলে টেরই পেত না। এখানটায় এলে তাকে বেচে দেওয়ার মতলবে ছিল পিসি, তাও সে বুঝতে পারত না।

সেই আরশিটাই খুঁজে পাচ্ছে না।

তার আরও মনখারাপ হয়ে গেল।

“নয়নমামা, তুমি একবার ওপরে যাবে?”

“কেন রে?”

“লিপ কী করছে দেখে আসবে।”

“তুই দেখে আয়-না।”

“মামিমা রাগ করেন। ওপরে উঠতে বারণ করে দিয়েছেন। লিপকে ছুঁতে বারণ করে দিয়েছেন।”

দিদিটা হিংসুটে, স্বার্থপর, নয়ন ভালই জানে। নিজের আত্মীয়স্বজন ছাড়া দিদি কাউকে পছন্দও করে না। টুনিকে নিয়ে আসায় নানা অশান্তি। চোখের ওপর সহ্যও হয় না। টুনি পড়তে বসলেই দিদির অশান্তি আরও বাড়ে। তার ভগ্নিপতিটি দিদির বোঝা ছাড়া সংসারে কিছু না। দিদি নড়লে তিনি নড়ে ওঠেন।

বাড়ির মেসোমশাই নিরীহ ভাল মানুষ। কিন্তু টুনিকে নিয়ে আসার পর সে বুঝেছে, মানুষটি খুবই দৃঢ়চেতা। অজুহাতেরও অন্ত ছিল না। “টুনি পালিয়ে এসেছে, ওকে রাখা ঠিক হবে না। পিসি অপহরণের মামলা করতে পারে।”

বলেছেন, “মেয়ে তো নয়। বিচ্ছু! এ কী রে বাবা, কোথা থেকে কোথা! এতটা পথ চিনে এল কী করে। বাসে ট্রেনে পায়ে-হাঁটা পথে এতটা রাস্তা কেউ চিনে চলে আসতে পারে! সম্ভব! দুষ্ট আত্মা ভর না করলে পারে!”

তারপর বলেছেন, “বাড়িটা কি অনাথ আশ্রম! এসে উঠলেই হল! খাওয়ায় কে! তিনি কি ভেবেছেন আমাদের রাজার ভাণ্ড আছে!” ভগ্নিপতিটিও কম ঝামেলা করেনি। “থাকবে কোথায়? খাওয়াবে কে?”

মেসোমশাইয়ের সোজা জবাব, “আমার ঘরে থাকবে। আমার সঙ্গে শোবে। রাসু আমার নামে টাকা পাঠায়। দরকার হয় মাটির ঘরটায় গিয়ে থাকব। জমিজমা বেচে দেব। আমাদের দুটো পেট চলে যাবে। ভাগ্যিস, তোমার মা বেঁচে নেই। থাকলে যে তাঁর কত দুর্গতি হত!”

তার পরই বলেছেন, “এই মাটির ঘরটাতেই তোমরা জন্মেছ। বড় হয়েছ। বড়দা না থাকলে, এত যে জমিজমা দেখছ তার কিছুই থাকত না। এত সুন্দর বাড়ি, উঠোনে সাজিরঘরটা বেমানান। দাও ভেঙে। ভাগ্যিস, মাথা পাতিনি। তোমার মা’র স্টিলের ট্রাঙ্কটাও শেষে আমাকে আঁস্তাকুড় থেকে তুলে আনতে হয়েছে। কে করে সব বোঝো না!”

ভগ্নিপতিটি আর উচ্চবাচ্য করেননি। জমির দাম বাড়ছে। ত্রিশ-চল্লিশ বছর আগে কেনা জমি সব এখন প্লট করে বিক্রি হচ্ছে। মেসোমশাইয়ের এ সব জমি একশো টাকা বিঘেয় কেনা। এখন জায়গাটা আধা শহর। জমি বেচে দিলে মাথায় হাত। বুঝেছিল টুনিকে হজম করা ছাড়া উপায় নেই। যতটা তড়পে সিঁড়ি ধরে নেমেছিল, ততটাই ম্রিয়মাণ হয়ে সিঁড়ি ধরে ওপরে উঠে গেছে।

লিপ তো বোঝে না কিছু। দিদি দিদি করে টুনির কোলে ঝাঁপিয়ে পড়েছিল। লিপকে টুনি আঁকড়ে ধরেছিল, শেষ অবলম্বনের মতো। তার মামির সহ্য হয়নি। এক হ্যাঁচকায় মেয়েটাকে টানতে টানতে সিঁড়ি ধরে ওপরে হেঁচড়াতে হেঁচড়াতে নিয়ে গেছেন। নিজের দিদির এই ব্যবহারে নয়নের কেমন মাথা হেঁট হয়ে গিয়েছিল।

দিদি পারে না হেন কাজ আছে! টুনির সুন্দর ফ্রকটা কাঁচি দিয়ে কেটে ফেলল। টুনি স্কুলে গেলেই তার বই হাঁটকানো, ট্রাঙ্ক হাঁটকানোর স্বভাব। স্কুল থেকে ফিরে শুকনো মুড়ি চিবিয়ে খায়। খেতে খেতে দেখল, তার সুন্দর ফ্রকটা ফালা ফালা করে কাটা। ফুঁপিয়ে কান্না, “ন’দাদু, আমার ফ্রকটার দ্যাখো কী অবস্থা!”

ন’দাদু কী আর করেন! কান্না থামানোর জন্য বলল, “কী আছে, আর একটা কিনে দেব।”

পরদিন সবাই অবাক, পার্সেলে এক ডজন প্যান্ট-জামা হাজির। “শর্বরীর জন্য পাঠালাম।” প্রেরকের নাম নেই। আশ্চর্য সুন্দর ফ্রকগুলো টুনি পেয়ে কী খুশি!

ন’দাদু ফ্রকগুলো ট্রাঙ্কে তুলে রেখে তালা দিয়ে দিলেন।

নীল রঙের টাসেল টুনির খুব পছন্দ। মেলা থেকে টাসেল কিনে আনল তার ন’দাদু। টুনি টাসেলে চুল বাঁধল। দেওয়াল-আয়নায় মুখ দেখল। তার খুশির শেষ নেই। সাইকেল চালিয়ে দাদুর তালমিছরি কিনতে বের হয়ে গেল।

“আরে টুনিদি, কোথায় যাচ্ছিস?”

টুনির মাথায় নীল রঙের টাসেল। চুল কী ঘন আর মিহি! বাতাসে তার চুল এলোমেলো হয়ে যাচ্ছে। সে যত দূর যায়, ছোট ছোট ছেলেরা তার পেছন নেয়। টুনির সামান্য সুন্দর টাসেলও দিদি সহ্য করতে পারল না। কেটে তিন-চার টুকরো করে রাখল। আর কী হয়, সকালে আসে ফেরিওয়ালা, রকমারি তার টাসেলের রং। টুনিকে যত দেয় তত সে বলে, “না, না, আমার পয়সা নেই।”

“পয়সা লাগবে না দিদি। পয়সা দিয়ে কি সব হয়! তোমার চুলে আমার টাসেল খুব মানাবে। তুমি পরো-না, দেখি।”

নয়ন তার ঘরে বসেই সব শুনতে পায়। কে টুনির সঙ্গে সাতসকালে কথা বলছে! বের হয়ে দেখল, উঠোনে কেউ নেই। টুনি একা দাঁড়িয়ে আছে। হাতে লাল, নীল, হলুদ রঙের রকমারি টাসেল।

“কে দিল!”

“একটা লোক।”

“কোথায়?”

“দেখছি না। এই তো ছিল।”

টুনির মামি বললেন, “কে দেয় বোঝো না! আমার বাড়িতে এ সব চলবে না।”

ন’দাদুই বলেছিলেন, “যে দেওয়ার সেই ঠিক দেয়।”

কিন্তু মামি মানবেন কেন! “দেয় তো খাওয়ায় না কেন! নিয়ে গেলেই পারে। আমার এখানে মরতে আসা কেন?”

ন’দাদু ছেড়ে দেওয়ার পাত্র নন।

“যার কেউ নেই, তার ভগবান আছেন। কে দেবে আবার! তিনিই পাঠিয়ে দিয়েছেন।”

মামির চোপা শুরু হয়ে যায়।

“যার এত ভগবান আছে তার এত পরের অন্ন ধ্বংস করা কেন! ভগমানের কাছে চলে গেলেই পারে। এ তো মানুষ না! কোন অপদেবতা ভর করে বাড়ি এসে উঠল, কে জানে!”

মামি সারাদিন চোপা করে বেহদ্দ। কিছুতেই টুনি জব্দ না। একটা ফেলে দিলে দশটা এসে হাজির হয়।

বইয়ের সব পাতা কুচিকুচি করে কাটল। তারপর ঘর থেকে চুপিচুপি সে বের হয়ে গেল।

কিন্তু টুনির সাড়া নেই। বই না থাকলে পড়বে কী করে! ও মা, সকালে টুনি বারান্দায় নতুন বইখাতা নিয়ে পড়তে বসে গেছে।

মামি মহাখাপ্পা। মেয়েটার পোষা ভূত আছে। দাও ওটাকে গুঁড়িয়ে। ভাঙা আরশিটা আড়ালে আছাড় মেরে গুঁড়ো করে ফেলল। তারপর কাগজে তুলে, ফেলে দিয়ে এল জঙ্গলে।

সুতরাং আরশিটা পাবে কোথায় টুনি!

দিন যায়। আর টুনি বাড়ি ফিরেই এ-ঘর সে-ঘর রান্নাঘরের দিকটায়, এবং নয়নমামাকে ডেকে বলল, “ওপরে খুঁজে দেখবে!”

নয়নমামা সিঁড়ি ধরে নেমে আশা করেছিল, টুনি তার আরশিটার কথা বলবে। কিন্তু আশ্চর্য, সে দেখল, টুনি তার দিকে তাকিয়ে আছে।

“কিছু বলবি?”

“লিপ আমাকে ডাকছে। ওর কাছে আমাকে যেতে দাও-না একবার। আমি লিপকে কোলে নেব না। শুধু দেখে আসব।”

“ভাঙা আরশি দরকার নেই তোর?”

“লিপের জ্বর ছাড়ছে না কেন? আরশি দিয়ে আমি কী করব! লিপের জ্বর কবে ছাড়বে!”

“আর ছাড়ছে! ডাইনি মেয়ে তুই। তুই লিপকে খাবি। সিঁড়ি ধরে উঠলে, তোর ঠ্যাং ভেঙে দেব!” মামি দোতলার রেলিংয়ে চোপা করছে।

সত্যি, লিপের জ্বরটা ছাড়ল না। সুন্দর বাড়িতে লিপ তার দোতলার জানলায় চুপচাপ বসে থাকে। আর হঠাৎ-হঠাৎ ডাকে, “দিদি আমার কাছে এসো। আমার পাশে বোসো।”

ন’দাদু চোখের জল ফেলেন, শেষে সত্যি মেয়েটার কিছু না হয়ে যায়! ডাক্তার-বদ্যি সব শেষ। কত রকমের রক্ত পরীক্ষা, শহরের সদর হাসপাতালে ভর্তি—কিছুই ধরা পড়ে না। লিপ দিন দিন শুকিয়ে যাচ্ছে।

হঠাৎ হঠাৎ চিল-চিৎকার দোতলার রেলিংয়ে। মামি চিল্লাচ্ছে, “বাড়ি থেকে বের করে দাও। ওটা একটা অশুভ আত্মা। বিদেয় না হলে লিপের রক্ত শুষে খাবে। আমার কচি বাচ্চাটাকে শেষ করে দেবে।”

বাড়িতে মামা একদিন ওঝা নিয়ে হাজির। টুনি আসায় বাড়িটা যদি দোষ পায়। ন’দাদু কোনও কথা বলেন না। নয়ন খেপে থাকে ভেতরে। আর টুনি বাড়িতে চোরের মতো ঘরের এক কোনায় চুপচাপ বসে থাকে। বসে থাকে আর ভাবে, সে যদি সত্যি মানুষখেকো হয়! মিছে কথাও নয়। বাড়ি থেকে পালাবে। কিন্তু কার কাছে পালাবে! লিপকে ছেড়ে কোথাও যাবে ভাবতেই পারে না। সে এখানে খেতে পায় পরতে পায়, তার আশা লিপ ভাল হয়ে গেলে সিঁড়ি ধরে দিদি দিদি ডাকতে ডাকতে তার কাছে ছুটে আসবে। অবোধ শিশু তো বোঝে না, মামি তাকে অপছন্দ করে।

সকাল থেকেই বাড়িটায় সাফসোফের কাজ শুরু হয়ে গেছে। মনোর মাকে দিয়ে বালতি বালতি জল ঢালা হচ্ছে। ধূপ-ধুনোর গন্ধ। ধোঁয়ায় ঘরগুলো ভরে গেছে। কুলোয় দশটা প্রদীপ সাজিয়ে মামি বাড়িটা প্রদক্ষিণ করছে। মামার ছোটাছুটির শেষ নেই। ওঝা মানুষটি রুদ্রাক্ষ গলায় কাঁঠালগাছের নীচে একটা ফুলতোলা আসনে বসে আছে। তারই কথামতো কাজ হচ্ছে বাড়িতে। অশুভ আত্মা থেকে বাড়িটাকে রক্ষা করার জন্য সে আদাজল খেয়ে লেগেছে।

“এই আমার পঞ্চমুণ্ডি আসনের মাটি।”

সে দাঁড়িয়ে সূর্যের দিকে তাকিয়ে হাতের ধুলোতে ফুঁ দিল। সারা বাড়িতে ছড়িয়ে পড়লেই অপদেবতার রুষ্ট রোষ নষ্ট হয়ে যাবে।

টুনি কিছুই দেখছে না। সে ভাগবে আবার।

তার হাতবদলের কপাল। সে ঘরের ভেতর থেকে বেরই হচ্ছে না।

ন’দাদু গজগজ করছেন, “যত্ত সব বুজরুকি!”

ওঝা মানুষটির তখন হুমকি, “তুমি দেবতা হও, ‘পিচাশ’ হও, যক্ষ-রক্ষ যেই হও, নিস্তার নেই। পালাতে হবেই। পালাবে না, যাবে কোথায়! ফাঁদের নাম গুরুকপালি।”

গুরুকপালির বাঁধন, অষ্ট বন্ধন। ওঝা আগুনে শালবন্দি পাখির পালক ছেড়ে দিল। কালো গোরুর লেজ পোড়াল—লোকজনের ভিড় বাড়ির বাইরে। তারপর সারাদিন মন্ত্রপাঠ চলল ওঝার। সাঁজবেলায় বাড়ির চার কোনায় বেতপাতা, মটকিলার ডাল পুঁতে দিয়ে অন্ধকারে কাঁঠালগাছের নীচে একটা মশাল জ্বালিয়ে বসে রইল। মামি তাকে সন্তুষ্ট করার জন্য বারান্দায় কাঠাখানেক চাল, আনাজপাতি, একশো টাকার একটা নোট রেখে দিল। লিপকে পঞ্চমুণ্ডি আসনের ধুলো মাখানো হল।

অন্ধকার রাত। অমাবস্যা। টুনি জড়সড় হয়ে বসে আছে ঘরের অন্ধকারে। ন’দাদু তার পাশ থেকে নড়ছেন না। বাড়িটাকে অন্ধকার করে রাখা হয়েছে। কোথায় যে ওঝা লোকটি, বোঝাই যাচ্ছে না! ভুতুড়ে বাড়িতে টুনির কেমন শ্বাস নিতে কষ্ট হচ্ছিল।

আর তখনই ওঝা মানুষটির হাঁক।

“পড়ে গেছে।”

“ঝুলে পড়েছে।”

“যার যার ক্ষেমতা আছে বের হয়ে এসে দেখে যান।”

এই সব চিৎকারে নয়নই প্রথমে ছুটে গেল উঠোনে। মাটির ঘরটার পেছনে দাঁড়িয়ে ওঝা মানুষটি মশাল তুলে নাচছে।

“কে ঝুলছে?”

“এই দেখুন! হারুকর্তারে ডাকেন। মাঠানরে ডাকেন।”

“কোথায়! কী ঝুলছে। কিছুই তো দেখতে পাচ্ছি না।”

“ঝুলছে। ডালে ঝুলছে। অন্ধকারে দেখতে পাবেন কী করে?”

ওর বুকটা কেঁপে উঠল। টুনির ওপর যা নির্যাতন চলছে…

সে চিৎকার করে বলল, “আমি কিছুই দেখতে পাচ্ছি না।”

“তা দেখবেন কী করে? অমাবস্যার অন্ধকারে কিছুই দেখা যায় না। যার ঝোলার, সে ঠিক ঝুলে পড়ে।”

ন’দাদু দেখছেন, হাতড়াচ্ছেন। ওঝার এক কথা, বাড়িটায় রাতে আলো জ্বলবে না। তিনি অন্ধকারে ডাকছেন, “টুনি, অ টুনি, ভয় পাস না। আমি তো আছি! তুই কোথায়!” হাত বাড়িয়ে টের পেলেন, টুনি নেই।

কে কোথায়, এখন ঠিক করাই মুশকিল। পাড়া-প্রতিবেশীরা বাড়ির ভেতরে ঢুকতে সাহস পায়নি। টুনির মামাকে আগেই ওঝা বলে রেখেছে, “কেউ যেন অঙ্গনে না ঢোকে। ঢুকলে মন্ত্রগুণ থাকবে না। গুরুকপালি বন্ধন টসকে যাবে। অপদেবতার রোষ তখন আরও বেড়ে যাবে। তাকে থামানো কোনও কাপালিকেরও কম্ম নয়।”

নয়ন পড়িমরি করে ছুটে গেল বাড়ির ভেতর। ডাকল, “টুনি, টুনি!” কিন্তু টুনির সাড়া-শব্দ নেই।

গেল বুঝি মেয়েটা!

সে তার ঘরে ঢুকে টর্চ বের করে নিল। তার ভগ্নিপতিটি বারান্দার রেলিং ধরে থরথর করে কাঁপছে। লিপ অন্ধকারে চিৎকার করছে, “দিদি, দিদি, তুমি এসো। আমার পাশে বসবে। আমার ভয় করছে।”

ওঝা মানুষটি গলদঘর্ম হয়ে ছুটে এল উঠোনে। তারপর আছাড় খেয়ে পড়ল। চিৎকার করে বলতে লাগল, “দেবতা, অপদেবতা শেষ। অশুভ আত্মার আর রক্ষা নেই। যাওয়ার সময় কাঁঠালগাছে ঝড় তুলে যাবে। ডাল ভেঙে পড়বে।”

সারা বাড়ি জুড়ে ত্রাস। ন’দাদু অন্ধকারে ডাকছেন, “টুনি টুনি। কোথায় গেলি!”

ন’দাদু দরজার সামনে দাঁড়িয়ে।

টুনি ঘরে নেই। টুনি সাড়া দিচ্ছে না। কোথায় গেল! “ও নয়ন, শিগগির এসো।” ঘরে আলো জ্বেলে দেখলেন, নেই। বারান্দার আলো জ্বালতে গেলে কে বাধা দিল। হাত সরিয়ে দিল। তাঁর ঘরের আলোও নিভিয়ে দিল কেউ।

কার কাজ! এ তো সত্যি অশুভ আত্মা! অন্ধকারে ছুটে বেড়াচ্ছে।

‘নয়ন, তুমি কোথায়! আমাকে আলো জ্বালতে দিচ্ছে না।”

নয়ন কাঁঠালগাছের নীচ থেকে সাড়া দিল, “যাই।”

সে কাঁঠালগাছের ডালে খুঁজল কিছু। টর্চ মেরে দেখল শুধু গাছের ডালপাতা হাওয়ায় দোল খাচ্ছে। আর একটা দড়ি ঝুলছে ডালে। মাথায় তার ফসকা গেরো। যাক, টুনির কিছু হয়নি। নয়নের বুকে বল এল। দিদি এত হিংসুটে, টুনিকে শেষ করে দেওয়ার মতলবে আছে! হিংসায় দিদির মাথা খারাপ হয়ে গেছে। না হলে থানা-পুলিশের কথা ভাববে না!

অবশ্য এতটা ভাবার তার সময়ও ছিল না। বাড়ির ভেতরে বুড়ো মানুষটা তার খোঁজাখুঁজি করছে। উঠোনে ওঝা বসে আছে, বিড়বিড় করে মন্ত্রপাঠ করছে। সে বারান্দায় উঠেই আলো জ্বালতে গেল। দিদির হিসহিস গলা, “নয়ন, আলো জ্বালিস না। আমার লিপ তবে মরে যাবে। ওঝা খেপে যাবে। মন্ত্রগুণ নষ্ট হয়ে যাবে।”

“দিদি তুমি পাগল হয়ে গেছ! লিপের কথাও তোমার মনে নেই। সে কোথায়?”

“নয়ন, আলো জ্বালিস না ভাই। আমার সব যাবে।”

নয়নের মাথায় আগুন জ্বলে উঠল। হিংসা মানুষকে পাগল করে দেয়, তার দিদিকে না দেখলে টের পেত না। সে বারান্দার আলো জ্বেলে দিতেই দেখল ওঝা মানুষটি মাথা দোলাচ্ছে উঠোনে।

“বের করছি মাথা দোলানো!”

সে চিৎকার করে বলল, “এ সব কী হচ্ছে! ডালে দড়ির ফাঁস ঝুলছে কেন? বের হও! ভড়কিবাজি বের করছি।”

নয়নের রুদ্রমূর্তিতে কেমন ভয় পেয়ে গিয়ে ওঝা বলল, “কর্তা আমারে মারবেন না। কাঠার চাল, আনাজপাতি নিতে দিন। টাকাটা নিতে দিন। পায়ে পড়ি। আমি চলে যাচ্ছি।”

আর নয়ন তখন হতভম্ব! কেমন এক ঘোরের মধ্যে পড়ে গেছে দিদি। তার স্বামী, সন্তান কিছুই মাথায় নেই। সে ওঝার পিছু পিছু ছুটছে।

নয়ন দিদির হাত ধরে টানতে টানতে বারান্দায় এনে তুলল। কোলাপসিবল গেট টেনে তালা লাগিয়ে দিল। দিদি মাথা ঠুকছে। ভগ্নিপতিটি বোকার মতো তাকিয়ে আছে।

টুনি গেল কোথায়? লিপ কোথায়? নয়ন সিঁড়ি ধরে ছুটে দোতলায় উঠে গেল। আর দেখল দেওয়ালের অন্ধকারে কে জড়সড় হয়ে দাঁড়িয়ে আছে।

“কে? কে?”

“আমি টুনি, নয়নমামা।”

“লিপ কোথায়?”

টুনি কিছু বলছে না।

আলো জ্বালতেই দেখল লিপ টুনির কোলে। টুনি দু’হাতে লিপকে বুকে জড়িয়ে রেখেছে।

টুনি বলল, “সবাই তো নীচে। অন্ধকারে লিপ ভয় পাবে না! কী করব, ওপরে উঠে লিপকে কোলে নিয়ে দাঁড়িয়ে আছি। ডাকলেই সাড়া দিই কী করে। মামি যদি রাগ করে?”

নয়নের চোখ জলে ভরে গেল। লিপ টুনিকে কাছে পেয়ে কী খুশি! আগের মতো ফের চঞ্চল হয়ে পড়েছে। দিদি দিদি করছে। হাত ধরে দিদিকে নিয়ে যাচ্ছে ঘরে। বলছে, “বোসো, বোসো। আমার পাশে বোসো।”

দু’-তিন দিনের মাথায় লিপের জ্বরও ছেড়ে গেল। শুধু তার হিংসুটে মামি এটা ভাল চোখে দেখছে না।

টুনির মধ্যে কিছু একটা আছে। না হলে টুনির জন্য লিপ এত আকর্ষণ বোধ করবে কেন? জ্বরটাই বা দু’দিনের মাথায় ছেড়ে যাবে কেন? কিছু না থাকলে কেউ এত তাড়াতাড়ি লিপকে বশ করতে পারে! বাড়িতে টুনি ছাড়া আর কারও কথা লিপ শোনে না। টুনির সঙ্গে দৌড়-ঝাঁপ না করলে তার ভাত হজম হয় না। টুনিই সব। বাড়িতে আর সবাই যেন ভেসে এসেছে!

শুধু লিপ কেন! নয়নও কম যায় না। সবাইকে বশ করে ফেলেছে পোড়াকপালি মেয়েটা। এই হিংসায় মামির কিছু দিন পরেই ফিটের ব্যামো দেখা দিল। হিংসেয় জ্বলে গেলেই যত্রতত্র ফিট হয়ে পড়ে থাকে মামি। শয়তান মেয়েটাকে কিছুতেই জব্দ করা গেল না!

১৫ ফেব্রুয়ারি ১৯৯৫

heading1 = হরিণ-শিকারির বাড়ি – হর্ষ দত্ত

হরিণ-শিকারির বাড়ি – হর্ষ দত্ত

অরণ্যদেব সব কথাতেই একটু রং মাখিয়ে দেয়। ফলে ওর কথা কেউ বিশ্বাস করতেই চায় না। কথাটা হয়তো সত্যি, কিন্তু ও এমনভাবে বলবে যে, মেনে নেওয়াই কঠিন। এই যেমন সে দিন অরণ্যদেব বলল, “জানিস তো বীরভূমে অট্টহাসির মন্দির নামে একটা মন্দির আছে। মন্দিরের ভেতরটা কী ভীষণ অন্ধকার! ভেতরে ঢুকলে নিজেকে ছায়ার মতো মনে হবে।”

“তারপর?” চিত্ররূপ চোখ বড় বড় করে জানতে চেয়েছে। সুহিতা বুঝতে পারছিল, এটা চিত্ররূপের দুষ্টুমি। অরণ্যদেবের পেছনে লাগার চেষ্টা।

“যেই না মন্দিরে ঢুকবি সঙ্গে সঙ্গে চারদিক থেকে শুরু হবে অট্টহাসি—হাঃ হাঃ হা-হা-হা। কান ঝালাপালা হয়ে যাবে। ভয়ে শুকিয়ে যাবে বুক। পালিয়ে আসতে পথ পাবি না।”

“সে কী রে! মন্দিরে ঢোকার দরজা দিয়েই তো বেরিয়ে আসব!” চিত্ররূপ ঠোঁট উলটে খুব তাচ্ছিল্য দেখিয়ে বলেছিল।

সুহিতা মৃদু হেসে ওকে থামাতে বলেছে, “আঃ, তুই একটু চুপ করবি! অরণ্যকে বলতে দে-না!”

ঢোক গিলে অরণ্যদেব বলেছিল, “না, না, পালাতে তো পারবিই। সবাই পালায়। আমি বলছিলাম কী, ওই হাসির চোটে মাথা ঘুলিয়ে যায়। দিশেহারা বলে একটা কথা আছে না, তাই হয় আর কী! আবার মন্দির থেকে যেই বেরিয়ে আসবি, সব চুপচাপ। কোথায় তখন বীভৎস অট্টহাসির শব্দ! একেবারে নিঃঝুম।”

“বুঝলাম।” চিত্ররূপ জ্যাঠামশাইয়ের মতো মাথা নেড়ে গম্ভীর গলায় জিজ্ঞেস করেছিল, “তা মন্দিরের মধ্যে কে হাসে?”

“একজন হাসে নাকি!” অরণ্যদেব দ্বিগুণ উৎসাহে বলেছে, “অনেকে হাসে। নানা হাসির শব্দ। মন্দিরে কোনও ঠাকুর-দেবতা আছেন কি না আমি অবশ্য জানি না বাবা। তবে…”

অরণ্যদেব আরও কী সব বলতে যাচ্ছিল, চিত্ররূপ ওকে জোর করে থামিয়ে দিয়ে বলেছে, “গুলটা একটু কম করে দিতে পারিস না! যে মন্দিরে লোকজন নেই, দেবদেবী নেই, ভিড়ভাট্টা নেই, সেখানে আবার হাসবে কে রে! যত্ত সব কালার্ড গুল! তোর একটা কথাও বিশ্বাস করি না।”

মৃদু গলায় সুহিতা বলেছিল, “হায়েনার মতো কোনও জন্তুটন্তু কিংবা কোনও অজানা পাখি মন্দিরের অন্ধকারে ঘাপটি মেরে হয়তো থাকে। ওটাই হয়তো ওদের আস্তানা। মানুষ দেখলে সেই হয়তো ভয় দেখায়।”

“নো সুহিতা।” চিত্ররূপ ঘাড় ঝাঁকিয়ে বলেছে, “অসম্ভব। তুই তিনটে ‘হয়তো’ বলেছিস। এত ‘হয়তো’ যেখানে এসে যাচ্ছে সেখানে আর যাই থাক, বিজ্ঞানও নেই, সত্যও নেই।”

অরণ্যদেবের মুখ গম্ভীর হয়ে গিয়েছিল। একই সঙ্গে একটু বিষাদের ছোঁয়া। সুহিতার তখনই মনে হয়েছিল, অরণ্য পুরোটাই বানিয়ে বলেনি। সবটাই মিথ্যে নয়। বাড়িতে এসেই বিতানদাকে সুহিতা পুরো গল্পটা বলেছিল। বিতান ওর মামাতো দাদা। বড়মামার ছেলে। ওদের বাড়ি ঝাড়গ্রামে। বিতানদা এখন ডাক্তারি পড়ছে মেডিক্যাল কলেজে। তাই সুহিতাদের কলকাতার বাড়িতে এসে আছে। বিতানদা সব ব্যাপারেই সিরিয়াস। কত বিষয়ে ওর আগ্রহ। ঠিক বইয়ের পোকা নয়। অথচ নানা বিষয়ে ওর পড়াশোনা করা আছে। এখনও মাঝে মাঝেই ডাক্তারির মোটা মোটা বই সরিয়ে রেখে অন্য বইয়ের জগতে ডুবে যায়। সুহিতার কাছ থেকে শুনেই বলল, “দাঁড়া, দাঁড়া, এ রকম মন্দিরের কথা কোথায় যেন পড়েছি!”

“অট্টহাসির মন্দির! তাই নাকি!” সুহিতা তো অবাক!

“হ্যাঁ রে, তুই আমাকে চব্বিশ ঘণ্টা সময় দে। আমি তোকে সত্য-মিথ্যে সব জানিয়ে দেব।”

পরদিন সকালে বাড়িতে চায়ের পর্ব চুকে যেতেই বিতানদা ওর ঘরে ডেকে নিয়ে গেল সুহিতাকে। বাংলার মন্দির-মসজিদ-গির্জা বা ওই-জাতীয় কোনও বই থেকে গড়গড় করে বিতানদা পড়ে গেল। হ্যাঁ, অট্টহাস মন্দির নামে একটা মন্দির আছে। তবে অট্টহাসি নয়। বীরভূমের নিরোল নামে একটি জায়গায়। ঈশানী নদীর পাড়ে জঙ্গলে ঘেরা একটি স্থানে সেই মন্দির। কীর্ণাহার থেকে প্রায় পনেরো কিলোমিটার বাসে গেলে নিরোল। বাস থেকে আবার চার কিলোমিটার হাঁটাপথে বা রিকশায়। স্থানীয় লোকেদের বিশ্বাস, অট্টহাস মন্দির সতীপীঠের অন্যতম। এখানে দেবীর ঠোঁট পড়েছিল। ঠোঁটের সূত্রেই হয়তো হাসির অনুষঙ্গটা এসেছে। তবে মন্দিরে ঢুকলে অট্টহাসির শব্দ পাওয়া যায় না। কেউ হাসে না তো বটেই ওই মন্দিরে, কোনও মূর্তিও নেই। দর্শনার্থীর সংখ্যাও কম। যাতায়াতের সুব্যবস্থা নেই বলে লোকে নানুরে বেড়াতে যায়, অথচ নিরোলে যায় না।

বিতানদা হেসে বলেছিল, “তোদের বন্ধু একেবারে বাজে কথা বলেনি। দুর্গম কোনও মন্দির, দুর্গ বা জঙ্গল নিয়ে এমন গালগল্প হামেশাই গড়ে ওঠে। ও হয়তো কারও কাছ থেকে শুনেছে।”

সুহিতা ভেবেছিল পরদিনই চিত্ররূপকে বলবে, ‘দ্যাখ, অরণ্য পুরোপুরি গুল দেয়নি। ওই রকম একটা মন্দির সত্যিই আছে।’ কিন্তু সে দিন চিত্ররূপ বা অরণ্যদেব কেউই ক্লাবে আসেনি। এখন শীতকাল। কলেজ স্কোয়ারে ওদের সাঁতারের ক্লাবে এখন নিস্তরঙ্গ-পর্ব চলছে। পুলের জল শুকিয়ে গেছে। পুকুরের মাঝখানে যেটুকু জল আছে, তাতে সাঁতার কাটা চলে, শেখা চলে না। তবু ওরা বিকেলের দিকে প্রায়ই ক্লাবে আসে। সবাই মিলে গল্পগুজব করে। মিন্টুদার দোকানের গরম-গরম ঝোল-ঝোল ঘুগনি খায়। বন্ধুদের সঙ্গে সুহিতার যে দিন দেখা হল, সে দিন কথায় কথায় ও ভুলে গেল অট্টহাস মন্দিরের প্রসঙ্গটা। ভুলে যাওয়ার অবশ্য আর একটা কারণও ছিল। ওদের ক্লাবের অ্যাসিস্ট্যান্ট সেক্রেটারি শক্তিবাবু সেদিন চিত্ররূপদের দেখতে পেয়ে কাছে এসে বলেছিলেন, “এই যে তিন হুল্লোড়বাজ, এই ভাবে সময় নষ্ট করলে হবে! সুভাষ সরোবরে আশিসের থিয়োরির ক্লাসগুলো তো অ্যাটেন্ড করলে পারো!”

“সার, আমরা দু’দিন গিয়েছিলাম। ভাল লাগেনি।” অরণ্যদেব মাথা চুলকে বলেছে, “জল ছাড়া কি আর মাছেদের ভাল লাগে!”

“খুব পাকা-পাকা কথা বলতে শিখেছ তো?” শক্তিবাবু ঠিক রাগ করেননি, তবে গম্ভীর স্বরে বলেছিলেন, “থিয়োরিটাও জানতে হবে। না জানলে বেশি দূর এগোতে পারবে না। যাকগে, যা ভাল বুঝবে, করবে।”

শক্তিবাবু এমনিতে খুব হাসিখুশি ধরনের মানুষ। বিশেষত সাঁতারের সিজনে ওঁকে ওরা খুব আপন করে পায়। পরিশ্রম করিয়ে, কঠোর অনুশীলন করিয়ে প্রত্যেককে তৈরি করার দিকে সব সময় ওঁর নজর। শক্তিবাবু নিজে যে দিন কোচিং করাতে পুলে এসে দাঁড়ান, সে দিন বাড়ি ফিরতে ওদের রাত হয়ে যায়। কতক্ষণ উনি সবাইকে জলে নামিয়ে রাখেন! কেউ ক্লান্ত হয়ে পুল থেকে উঠে পড়তে চাইলে বলেন, “ভুলে যেয়ো না, একজন সাঁতারুর কাছে জলই জীবন। ওয়াটার ইজ আওয়ার লাইফ, জাস্ট লাইক ফিশ। জলকে ভালবাসো। তবে মাছের সঙ্গে আমাদের একটাই পার্থক্য। সাঁতার কাটতে কাটতে মাছকে কোথাও পৌঁছতে হয় না। আমাদের কিন্তু পৌঁছতে হয়। উই হ্যাভ টু রিচ দ্য গোল।”

ওঁর প্রতিটা কথা অনুপ্রেরণায় ভরা। শক্তিবাবুকে সিনিয়র-জুনিয়ার—সকলেই খুব শ্রদ্ধা করে। ওঁর গম্ভীর মুখ দেখে সুহিতা ভয়ে ভয়ে বলেছিল, “সার, আপনি কি আমাদের ওপর রাগ করেছেন?”

“কই, না তো!” শক্তিবাবু সঙ্গে সঙ্গে হেসে বলেছেন, “তোমরা সবাই এই ক্লাবের প্রাণ। তোমাদের ওপর রাগ করলে চলবে কেন?”

হঠাৎ একটু আনমনা হয়ে গিয়েছিলেন শক্তিবাবু। ঠিক সেই মুহূর্তে চোখ সরু করে কী যেন চিন্তা করেছিলেন। তারপর বলেছিলেন, “আচ্ছা, সামনে তোমাদের কোনও পরীক্ষা-টরিক্ষা নেই তো!”

“না সার।” অরণ্যদেব বলেছিল।

“আমার আছে। ইংলিশ ক্লাস টেস্ট।” চিত্ররূপ সঙ্গে সঙ্গে বলেছিল অরণ্যকে কনুইয়ের খোঁচা মেরে।

সুহিতা চুপ করে ছিল। এই সময়ে ওকে কোনও পরীক্ষায় বসতে হবে না।

“কবে তোমার ক্লাস টেস্ট!” শক্তিবাবু চিত্ররূপকে জিজ্ঞেস করেছিলেন।

“দেরি আছে সার। ফেব্রুয়ারির লাস্ট উইকে।”

“ও, তা হলে দেরি আছে।” শক্তিবাবু একটু আশ্বস্ত হয়ে বলেছিলেন, “ভাবছিলাম তোমাদের নিয়ে একটা জায়গায় বেড়াতে যাব।”

“কোথায় সার?” ওরা তিনজনেই হইহই করে উঠেছিল।”

“ঠিক বেড়াতে নয়, একজনের বাড়িতে। আমার এক চেনা ভদ্রলোক ক্যানিং-এ থাকেন। সি-ফিশের বিজনেস করেন। আমাকে অনেক দিন থেকে বলছেন। এ বার ভাবছি যাব। জানো তো, ক্যানিং হচ্ছে ‘দ্য গেটওয়ে অব সুন্দরবন’। সুন্দরবনের প্রবেশদ্বার। ভদ্রলোক তো ওঁর মাছ ধরার ট্রলারে করে সজনেখালি এবং সুন্দরবনের আরও ভেতরে নিয়ে যাবেন বলছিলেন। তোমরা যাবে?”

“হ্যাঁ সার, এক্ষুনি। কবে নিয়ে যাবেন বলুন?” চিত্ররূপ তো লাফিয়ে উঠেছিল।

“তোমরা বাড়িতে বলো। গার্জেনরা পারমিশন দেবেন। তার পরে একটা দিন ঠিক করা যাবে।” শক্তিবাবু বলেছিলেন, “তোমাদের সঙ্গে আমার মেয়ে কঙ্কণাকেও নিয়ে যাব। ও অবশ্য তোমাদের মতো হুল্লোড়বাজ নয়। তবে ঘুরতে খুব ভালবাসে। ঠিক আছে। আমি ভদ্রলোককে কালই চিঠি দিয়ে দেব।”

সাঁতারে কোনও পুরস্কার পাওয়ার চেয়েও বড় আনন্দে ওরা তিনজন ক’দিন ধরে বিভোর হয়ে আছে। ওদের অভিভাবকরা কেউই আপত্তি করেননি। সুইমিং ক্লাবের শক্তি বসু সম্পর্কে সকলেরই খুব উচ্চ ধারণা। শুধু তাই নয়, ওঁর ওপরে সবার খুব আস্থা। শক্তি বসুর সঙ্গে যাচ্ছে মানেই কোনও ভয় নেই। সহকারী সম্পাদক হওয়া সত্ত্বেও ক্লাবটাকে উনি যে ভাবে বুকে আঁকড়ে আগলাচ্ছেন, তা সত্যিই বিস্ময়কর। ওঁর পাশে যেন ক্লাবের প্রেসিডেন্ট, ভাইস প্রেসিডেন্ট, সেক্রেটারি—সবাই ম্লান।

ক্যানিং যাত্রার দিন ঠিক হয়ে গেছে। জানুয়ারি মাসের শেষ সপ্তাহে। তবে সাত দিনের জন্য নয়, মাত্র চার দিন।

ঠিক আছে, তাই সই। চিত্ররূপ তো উত্তেজনায় কাঁপছে, “সুন্দরবনে বেড়াতে যাওয়ার মজাই আলাদা! হাজার মাইল পাড়ি দিতে হয় না, অথচ কলকাতা থেকে দুশো কিলোমিটারের মধ্যেই এমন এক ভয়ংকর সুন্দর অরণ্য আছে, ভাবা যায়!”

“তুই এ সব মাইল-টাইলের হিসেব জানলি কী করে?” অরণ্যদেব জিজ্ঞেস করল। এখন ওদের দেখা হলেই সুন্দরবনের আলোচনা।

“বইপত্তর প’ড়ে।” চিত্ররূপ চোখ নাচিয়ে বলল, “ঘুরতে যাওয়ার আগে সব জেনেশুনে যাওয়াই ভাল। তুই গুল মারলে সঙ্গে সঙ্গে ধরতে পারব।”

বিতানদা তো শুনেই সুহিতাকে সুন্দরবন সম্পর্কে এক বিরাট বক্তৃতা দিয়েছে। বারংবার বলেছে, “একটা মুহূর্তও নষ্ট করবি না। সুন্দরবনের একফোঁটা নোনা জল থেকে শুরু করে রয়্যাল বেঙ্গল টাইগার সব কিছুই দু’চোখ ভরে দেখার। ডোন্ট মিস ইট। ইস, আমি যদি তোদের সঙ্গে যেতে পারতাম!”

“চলো-না বিতানদা। খুব মজা হবে। শক্তিবাবু তোমাকে পেলে ভীষণ খুশি হবেন, দেখে নিয়ো।”

“না রে, এখন আমার প্র্যাকটিক্যাল ক্লাস চলছে। একদম ছুটি নেওয়ার উপায় নেই। ঠিক আছে, তুই ঘুরে আয়, পরে তোর সঙ্গে যাব। তুই আমাকে গাইড করে সুন্দরবন দেখিয়ে আনবি।”

সুহিতা জানে, বিতানদা ওদের সঙ্গে গেলে সুন্দরবন ভ্রমণের ছবিটাই পালটে যেত। কী আর করা যাবে! ক্লাস আর পরীক্ষার বাধা কবে যে শেষ হবে!

আজ থেকে আর ঠিক পাঁচ দিন বাকি। অরণ্যদেব ঘুগনির ওপর কাঁচা পেঁয়াজের কুচি ছড়িয়ে সকৌতুকে বলল, “কী রে চিত্র, তোর চিত্তে ভয়ের কাঁপন লাগেনি তো!”

“কেন, ভয় পাব কেন?” চিত্ররূপ একটু রুক্ষ স্বরে বলল, “আমি তোর মতো ভিতু নই।”

“জানিস তো, আমার ছোটদাদুর এক বন্ধু স্বপ্নে বাঘের গর্জন শুনে হার্টফেল করেছিলেন। সে কী কাণ্ড!”

চিত্ররূপ সঙ্গে সঙ্গে সুহিতাকে বলল, “চল, চল, উঠে পড়ি। অরণ্য ওর গুলের ঝাঁপি খুলে বসেছে।”

“বিলিভ মি!” অরণ্যদেব বুক চাপড়ে জোর দিয়ে বলল, “ছোটদাদুর বন্ধু ডুয়ার্সের গোরুমারা স্যাংচুয়ারিতে বেড়াতে গিয়েছিলেন। ওঁর হার্টের অবস্থা ভাল ছিল না। সকালে কোনও এক নদীর ধারে ইয়াব্বড় একটা বাঘ দেখেছিলেন। ব্যস, সেই যে ওঁর হার্টে চোট লাগল! বাঘ বলে কথা! দু’দিন পরে স্বপ্নের মধ্যে হালুম-হালুম শুনে ঘুমের ঘোরে খাট থেকে নেমে পালাতে গিয়ে পতন এবং মৃত্যু। মরার আগে ডাক্তারকে নাকি কেবল বলতে পেরেছিলেন, বাঘের গর্জন। আমি এতটুকু বাড়িয়ে বলছি না।”

সুহিতা ফিক করে হেসে ফেলল। অরণ্যদেব গল্প বানাতে ওস্তাদ। চিত্ররূপ চোখ পাকিয়ে জিজ্ঞেস করল, “এই সুহিতা, তুই হাসছিস কেন রে? অরণ্য নিশ্চয়ই লাইনে নামিয়ে দিয়েছে গুলের গাড়ি। জঙ্গলের নাম যেখানে গোরুমারা, যেখানে আবার রয়্যাল বেঙ্গল টাইগার! হুঁ!”

“আমি রয়্যাল বেঙ্গল টাইগার বলিনি।” অরণ্যদেব তেড়ে উঠল।

আবার হাসল সুহিতা। নরম চোখে দুই বন্ধুর দিকে তাকিয়ে বলল, “হার্টফেলের ঘটনাটা হয়তো সত্যি। কিন্তু গোরুমারায় রয়্যাল বেঙ্গল টাইগার মোটেই নেই। ওখানে অবশ্য গণ্ডার, হাতি, শম্বর, বাঘ, চিতাবাঘ সবই আছে।”

“দেখলি, দেখলি”, সুহিতা বলল, “বাঘ আছে।” অরণ্যদেব যেন একটু দাঁড়াবার জায়গা পেয়েছে এমন ভাবে বলল, “বাঘ ইজ বাঘ। তার আবার রয়্যাল, কিং, রিগাল—এ সবের দরকার কী!”

“আমরা কিন্তু ওই বিশেষ ধরনের বাঘ দেখতেই সুন্দরবনে যাচ্ছি।” অরণ্যদেবকে কথাটা মনে করিয়ে দেওয়ার মতো করে বলল সুহিতা।

“আমার আর তর সইছে না।” চিত্ররূপ বলল, “প্রতিদিন রাত্রে ঘুমোতে যাওয়ার সময় ভাবি, এই বুঝি কাল সকালের ক্যানিং লোকাল ধরে শিয়ালদা থেকে আমরা বেরিয়ে পড়েছি। দিনটা যেন আসছেই না!”

অরণ্যদেব আর সুহিতারও মনের কথা এমনই। সুন্দরবনের রহস্যময় অরণ্য ওদের হাতছানি দিয়ে ডাকছে—ঘুমের মধ্যে, স্বপ্নে, আপন মুহূর্তে, একান্ত লগ্নে।

ক্যানিং শহরে ঢুকে সুহিতার মনের ওপরে কে যেন কালির আঁচড় টেনে দিল। ক্যানিং সম্পর্কে ও একটু অন্য রকম ছবি এঁকেছিল মনের পাতায়। অথচ সুন্দরবনের প্রবেশদ্বার আর-পাঁচটা জায়গার চেয়ে আলাদা নয়। সোদপুরে ওর মাসির বাড়ি, নৈহাটিতে বড়পিসির, তমলুকে থাকেন ওর রাঙামামা। এ সব জায়গায় ও গেছে। থেকেছে। ক্যানিং ওই জায়গাগুলোর মতন। ছিটেফোঁটা পার্থক্যও যেন নেই। সেই সাইকেল রিকশা, সরু সরু রাস্তা, নানা আকারের বিচিত্র সব বাড়িঘর। ভিড়। গাড়ির হর্ন। সিনেমা হলের সামনে মানুষের জটলা। কাঁচা নর্দমার দুর্গন্ধ। সুহিতার ভাল লাগল না।

শক্তিবাবুর চেনা ভদ্রলোক হিরু সরকার স্টেশনে গাড়ি নিয়ে এসেছিলেন। রং-চটা পুরনো অ্যাম্বাসাডর। কঙ্কণা ও ওরা তিনজন পেছনের সিটে। শক্তিবাবু ও হিরু সরকার সামনে। হিরুবাবুকে দেখেই মনে হয় খুব শৌখিন প্রকৃতির মানুষ। ধবধবে ধুতি। কাজকরা রঙিন পাঞ্জাবি। গলায় সোনার চেন। মাথার চুল অবশ্য পাতলা। কিন্তু আকারে-প্রকারে শক্তিবাবুর ডাবল। শক্তিবাবু ওদের সঙ্গে পরিচয় করিয়ে দেওয়ার পরই ভদ্রলোক ভরাট গলায় বলেছিলেন, “এখনকার ছেলেমেয়েদের নামের খুব বাহার—অরণ্যদেব, চিত্ররূপ, কঙ্কণা। আমাদের কালে এ সব ছিল না। আমার নাম হিরু। আমার বাবার নাম বিরু। ঠাকুরদাদার নাম নাড়ু। নাড়ুগোপাল, বিরুগোপাল, হিরুগোপাল। শুনতে কি খুব খারাপ?”

খুব অস্বস্তিতে পড়ে গিয়েছিলেন শক্তিবাবু। স্টেশনে নেমেই এই সব প্রসঙ্গের মুখোমুখি হতে হবে, উনি হয়তো ভাবেননি। সুহিতা নীরবে ভদ্রলোককে লক্ষ করছিল। ওর মনে হয়েছে, হিরুবাবু অপ্রাসঙ্গিক কথা বলতে বেশি ভালবাসেন। অথবা আদৌ জানেন না কোথায় কী বলতে হয়। ওর অনুমান মিথ্যে নয়। গাড়িতে ওঠার সময় হিরুবাবু হঠাৎ বললেন, “শক্তিবাবু, আমি খুব খুশি হয়েছি। আপনারা গরিবের বাড়িতে পায়ের ধুলো দিলেন এও খুব সৌভাগ্যের ব্যাপার। তবে একটা বিষয় মনে রাখবেন, এটা আমার জায়গা। এখানে আমার মতো আপনাদের চলতে হবে। ঠিক আছে?”

শক্তিবাবুর মতো প্রাণোচ্ছল মানুষও অবাক হয়ে গিয়েছিলেন ওঁর কথায়। চিত্ররূপরা পরস্পরের মুখ চাওয়া-চাওয়ি করেছে। কঙ্কণা ক্ষুব্ধ হয়ে মাটির দিকে তাকিয়ে ছিল। কঙ্কণা বেশ রোগা আর ফর্সা। শক্তিবাবুর মতনই দেখতে। টিকলো নাক, পাতলা ঠোঁট। গলার স্বর দিয়ে রিনরিন শব্দ ঝরে পড়ে। সুহিতা ওর পাশে দাঁড়িয়ে অনুভব করতে পারছিল, কঙ্কণার মোটেই ভাল লাগছে না এই সব কথাবার্তা। কিন্তু হোস্টকে কিছু বলাও যায় না। শক্তিবাবু কোনও রকমে হেসে বলেছিলেন, “সে তো নিশ্চয়ই। আমরা তো এখানকার কিছুই চিনি না। আপনিই ভরসা। আমরা আপনার অতিথি। এ বার সব দায়িত্ব আপনার।”

“ঠিক তাই।” হিরুবাবু মাথা নাড়িয়ে বলেছিলেন, “আমি অবশ্য আপনাদের সবই দেখাব। তবে আমার মতো করে।”

ওরা সকলে নিঃশব্দে ভদ্রলোকের প্রস্তাব বা ইচ্ছে মেনে নিয়েছে। না নিয়ে উপায়ও নেই। শক্তিবাবু অবশ্য ঘাবড়ে যাননি।

গাড়িতে হিরু সরকার আর উলটোপালটা কিছু বললেন না। সারাক্ষণ গম্ভীর মুখে বসে রইলেন। ওরা চারজন গাড়ির জানলা দিয়ে ক্যানিং শহরটাকে চেটেপুটে নিল। দেখার কিছুই নেই। সুহিতা তো আগেই সোদপুর, নৈহাটি, তমলুকের সঙ্গে ক্যানিংকে মিলিয়ে নিয়েছে। তবু একটা নতুন-দেখা-জায়গার রোমাঞ্চকে ওদের কিশোর মন ফিরিয়ে দিতে পারল না। আধঘণ্টা গাড়িটা একনাগাড়ে কখনও আস্তে কখনও জোরে, কখনও ঘন লোকালয়ের মধ্য দিয়ে, কখনও নির্জন রাস্তা ধরে চলতে চলতে একটা ফাঁকা জায়গায় এসে থেমে গেল। একটু এবড়ো-খেবড়ো মাঠের মতো। উঁচু-নিচু মাটি। কোথাও কোথাও ঘাস। হিরুবাবু গাড়ি থেকে নেমে বললেন, “আমরা এসে গেছি। ওই যে আমার বাড়ি দেখা যাচ্ছে।”

ওরা সবাই চমকে পেছনে তাকিয়ে দেখল, টিলার মতো একটা উঁচু জমিতে হলুদ রঙের একটা দোতলা বাড়ি। কেমন যেন দুর্গের মতো। বাড়ির ছাদে অন্তত তিনটে টিভি অ্যান্টেনা। ডিস্ক অ্যান্টেনার মতো আরও একটা কিছু বসানো আছে।

“গাড়ি আমার বাড়ির দরজা পর্যন্ত যেতে পারে। তবে ওই গড়ানে জমিটা উঠতে তোমাদের ভাল লাগবে বলে এখানেই গাড়িটা ছেড়ে দিলাম। আসুন শক্তিবাবু, আসুন।”

যে যার নিজের সুটকেস, ব্যাগ নিয়ে হিরুবাবুর পেছনে হাঁটতে শুরু করল। কলকাতার চেয়ে এখানে শীত বেশি কি না চিত্ররূপ বুঝতে পারল না। সুহিতা বাতাসে শুঁটকি মাছের গন্ধ পেল। কঙ্কণার মনে হল, ওই দুর্গের মতো বাড়িটায় কোনও রহস্য আছে। অরণ্যদেব ভাবল, হিরু সরকার লোকটা মোটেই সুবিধের নয়। শক্তিবাবুর সঙ্গে ওর চেনাজানা হওয়া উচিত হয়নি। শক্তি বসু চিন্তা করছিলেন, হিরুবাবুর মুখের কথায় চার-চারটে ছেলেমেয়েকে নিয়ে এখানে আসা উচিত হয়নি। ভদ্রলোকের চোখের দৃষ্টি খুব সুস্থ নয়। কথাবার্তাতেও এখন কোনও মার্জিত ভাব নেই। অথচ কলকাতায় যে-ক’বার দেখা হয়েছে, তখন ভদ্রলোককে অন্য রকম মনে হয়েছিল।

বাড়িটা বাইরে থেকে দেখতে যত অদ্ভুত মনে হচ্ছিল ভেতরটা তেমন নয়। স্নিগ্ধ রঙের সব ঘর। প্রচুর হাওয়া-বাতাস। একতলায় বড় ড্রয়িংরুম। দেওয়ালে ঝুলছে নানা রকম মাছের ছবি। শিল্পীদের দিয়ে আঁকানো। প্রায় চার ফুট লম্বা, তিন ফুট চওড়া একটা নীল দাঁড়াওয়ালা গলদা চিংড়ির চিত্রকলার সামনে ওরা দাঁড়িয়ে পড়ল। শক্তিবাবুর মুগ্ধ দৃষ্টি লক্ষ করে হিরু সরকার বললেন, “এখন এই একটা মাছই পয়সা দিচ্ছে। এ একেবারে জলের সোনা। এই জন্যে গলদার ছবিটাকে দামি সোনালি ফ্রেমে বাঁধিয়ে টাঙিয়ে রেখেছি।”

একতলায় আর যে ঘরগুলো আছে, সেগুলোর কোনওটা হিরুবাবুর অফিস, কর্মচারীদের বিশ্রাম নেওয়ার ঘর, মাছের আড়তদারদের কনফারেন্স রুম। দোতলায় উঠে হিরুবাবু বললেন, “বাড়ির পেছন দিকটায় আমি আর আমার পরিবার-পরিজন থাকি। সামনের এই দুটো ঘর, শক্তিবাবু, আপনাদের জন্যে গুছিয়ে রাখা আছে। একটা ঘরে মেয়েরা থাকবে। একটায় আপনি আর এই দুই ছোকরা।”

অযথা ওদের ছোকরা বলাতে চিত্ররূপ খুব রেগে গেল। চোয়াল শক্ত করে খুব নিচু গলায় ও অরণ্যদেবকে বলল, “এখানে তো দেখছি বন-জঙ্গলের রাজত্ব।”

চিত্ররূপের ক্ষোভ ও ঠাট্টাটাকে ধরতে পেরে অরণ্যদেব বলল, “বন্যরা বনে সুন্দর, হিরুবাবু ক্যানিং-ক্রোড়ে।”

ওদের ফিসফিসে কথাবার্তা শুনতে পেয়ে শক্তিবাবু তাকালেন। ওঁর দু’চোখে মৃদু ভর্ৎসনা। চিত্ররূপ ও অরণ্য দু’দিকে সরে গেল।

“ঘরের সঙ্গে অ্যাটাচ্ড বাথ। আশা করি কোনও অসুবিধে হবে না। আমাদের বাড়ির কাজের লোক হালুমের মা আপনাদের জলখাবার দিয়ে যাবে। শক্তিবাবু, আপনারা অবশ্য ডাইনিং স্পেসে গিয়েও খেতে পারেন। দুপুরের খাওয়াদাওয়া অবশ্য ওখানেই হবে।”

“আজই কি আমরা সুন্দরবনের দিকে যাব!” আলতো স্বরে শক্তিবাবু জিজ্ঞেস করলেন।

“না, আজকে নয়। আজকের রাতটা এ-বাড়িতে আমরা কাটাব। কাল যাব গোসাবায়। ওখানেই আমার ওরিজিন্যাল বাড়ি। পৈতৃক গৃহ। সেই বাড়িতে কাল সারা দিন, সারা রাত থাকব। পরশু দিন ট্রলারে করে সুন্দরবনের গভীরে ঢোকার ইচ্ছে আছে।”

ওঁর কথা শুনে সুহিতার মুখের ভেতরটা সঙ্গে সঙ্গে তেতো হয়ে গেল। দুটো দিন যদি এই ভাবে শুয়ে বসে বিশ্রাম নিয়ে কেটে যায়, তা হলে সুন্দরবনের অফুরান সৌন্দর্য কখন দেখবে! হাতে তো মাত্র চার দিন সময়! সুহিতা কিছু একটা বলতে যাচ্ছিল। শক্তিবাবু হাত তুলে নিষেধের ভঙ্গি করলেন।

হিরুবাবু আর দাঁড়ালেন না। শশব্যস্ত হয়ে চলে গেলেন। যাওয়ার সময় বলতে ভুললেন না, “আপনারা বাড়ি থেকে একা একা বেরিয়ে কোথাও যাবেন না। আমরা শহর থেকে অনেকটা বাইরে আছি। পথ হারিয়ে ফেলবেন কিন্তু। আপনাদের সঙ্গে আবার দুপুরবেলায় দেখা হবে।”

অরণ্যদেব রাগে ফেটে পড়ল। শক্তিবাবুর প্রতি ওদের সম্ভ্রম ও শ্রদ্ধার কথা ভুলে গিয়ে ক্রুদ্ধ গলায় বলল, “সার, এক্ষুনি এখান থেকে চলে যাই, চলুন। ভদ্রলোক মোটেই সুবিধের নয়।”

‘মনে হয় ওঁর অন্য কোনও উদ্দেশ্য আছে।” চিত্ররূপ রাগ দেখাল বটে, কিন্তু ওর গলার স্বর ভয়ে কেঁপে গেল।

কঙ্কণা বলল, “বাবা, আমার একদম ভাল লাগছে না। তুমি আমাদের বাড়ি নিয়ে চলো।”

কলকাতার বদ্ধ জীবন থেকে বেরিয়ে আসার আনন্দটা এই ভাবে মাটি হয়ে যাবে, সুহিতা কল্পনাও করেনি। ও ভেবেছিল, সুন্দরবন থেকে অনেক গল্প কুড়িয়ে নিয়ে যাবে, বিতানদার জন্য। কিন্তু এ যা অবস্থা, তাতে ভালয় ভালয় কলকাতায় ফিরতে পারলে হয়। মলিন মুখে সুহিতা জিজ্ঞেস করল, “সার, ভয়ের কিছু নেই তো!”

শক্তিবাবু নিজেই খানিকটা বিমুঢ় হয়ে গেছেন। এই ভাবে হুট করে চলে আসাটাকে ওঁর মনে হচ্ছে হঠকারিতা। উনি সঙ্গে সঙ্গে সুহিতার কথার কোনও উত্তর দিতে পারলেন না। একটু সময় নিয়ে জোর করে হেসে বললেন, “ভয়ের কী আছে! আমি তো তোমাদের সঙ্গে আছি। খারাপ যদি কিছু ঘটে, আমিই বুক পেতে দেব সবার আগে। …হিরুবাবুর অত সাহস হবে না। ভদ্রলোক আসলে একটু পাগলাটে টাইপের। মানুষটা কিন্তু ভাল!”

চিত্ররূপরা ওঁর শেষ বাক্যটা মোটেই সহজ ভাবে গ্রহণ করল না। ঘুরঘুরে পোকার মতো ভয়টা ওদের মনের আঙিনায় থেকেই গেল।

দিনের বেলায় চার রকমের মাছ—ইলিশ, বাগদা চিংড়ি, গলদা চিংড়ি আর পমফ্রেট এবং রাতে দু’ধরনের মাংস, নানান মিষ্টি দিয়ে ওদের দারুণ ভাবে আপ্যায়ন করলেন হিরুবাবু। ওদের মনে কোনও ক্ষোভ রইল না খাওয়াদাওয়ার ব্যাপারে। কিন্তু দুর্গের মতো এই বাড়িটা থেকে বেরোতে না-পারার দুঃখটা ওরা কিছুতেই ভুলতে পারল না। দুপুরবেলাটা ঘুমিয়ে আর সন্ধে থেকে রাত ন’টা পর্যন্ত টিভি দেখে ওরা সময় কাটিয়ে দিল। রাতে ঘুমোতে যাওয়ার আগে সুহিতা আর কঙ্কণা ওদের ঘরে বসে শুনল একটানা বিপ-বিপ আওয়াজ। চিত্ররূপ আর অরণ্যদেব শুনল চাপা কান্নার শব্দ। ওটা কীসের শব্দ? এটা কীসের আওয়াজ? ভাবতে ভাবতে ওরা এক সময় ঘুমিয়ে পড়ল।

কাল সারা দিনের তিক্ততা এক মুহূর্তে ধুয়েমুছে পরিষ্কার হয়ে গেল মাতলা-পুরন্দর নদীর সামনে এসে। বিরাট নদী, উত্তাল জল। এ-পার থেকে ও-পার দেখা যাচ্ছে না। ও-পারে লম্বা ধূসর রেখা। নদীর জলে ইতস্তত নৌকোর মেলা। ওদের জন্য হিরুবাবু একটা ভটভটি নৌকো আগে থেকেই ব্যবস্থা করে রেখেছেন। নদীর জেটিতে দাঁড়িয়ে চিত্ররূপ বলল, “বিউটিফুল! নদী তো নয়, যেন সমুদ্র।”

শক্তিবাবু অপলকে নদীর রূপ দেখতে দেখতে বললেন, “মোহনার কাছে নদীর বিস্তার এমনই ধরাছোঁয়ার বাইরে।”

‘সার, মনে হচ্ছে জলে নেমে পড়ি।” অরণ্যদেব বলল, “অপোজিট কারেন্টে সাঁতার কাটার মজাই আলাদা!”

কৃত্রিম ভয়ে শরীর মুচড়ে উচ্ছ্বসিত সুহিতা বলল, “এমন দৃশ্যের এত কাছে আমরা ছিলাম, অথচ কাল কিছুই বুঝতে পারিনি!”

সত্যিই মাতলা-পুরন্দর হিরুবাবুর বাড়ির খুব কাছে। মোটরগাড়িতে মাত্র পাঁচ মিনিট। চিত্ররূপ ভাবল, বন্যার ভয়েই কি হিরুবাবু মাটির টিলার ওপরে বাড়িটা তুলে নিয়ে গেছেন?

এক সময় শান্ত গলায় কঙ্কণা বলল, “সুহিতা, কাল রাতে যে-শব্দটা শুনছিলাম তা কি দুরন্ত হাওয়ার শব্দ? নদীর বুকের ওপর দিয়ে যে হাওয়া বয়ে যাচ্ছে, উধাও হয়ে যাচ্ছে বনের দিকে!”

চিন্তিত মুখে সুহিতা বলল, “কে জানে! হয়তো…।”

কিছুটা সংকোচ আর কিছুটা ভয় মিশিয়ে অরণ্যদেব হিরুবাবুকে জিজ্ঞেস করল, “নদীর ও-পারেই কি সুন্দরবন?”

“আজ্ঞে না।” হিরুবাবু যেন একটু ভ্যাংচানোর সুরে বললেন, “বললাম যে ও-পারে গোসাবা। ওখানে আমার পৈতৃক ভিটে। গোসাবা থেকে বিদ্যেধরী নদী পার হওয়ার পর বনের শুরু। এখান থেকে অনেক দূর। তোমরা কি ভেবেছিলে ক্যানিং পেরোলেই সুন্দরবন! অত সোজা! জানো তো কোনও মানুষকেই সুন্দরবন পছন্দ করে না। তাই নদী দিয়ে, সাগর দিয়ে চার দিকে পাঁচিল তুলে রেখেছে। যাতে সহজে কেউ ঢুকতে না পারে। কিন্তু মানুষ ছাড়েনি। বনের ভেতর সেঁধিয়ে গিয়ে সব লুঠ করে আনছে।”

“ভাল বলেছেন তো!” শক্তিবাবু হেসে বললেন।

হিরুবাবু সহসা গম্ভীর হয়ে বললেন, “চলুন, ভটভটিতে উঠি। ঘণ্টা দেড়েক এখন নদীতে থাকতে হবে।”

নৌকো ছাড়ল। অবিরাম ভটভট শব্দে ওদের প্রথম প্রথম খুব বিরক্ত লাগছিল। কিন্তু একটু পরে, হিমেল হাওয়া, জলের কল্লোল, মাথার ওপরে উড়তে থাকা পাখি, আকাশ থেকে চুঁইয়ে আসা রোদ্দুর, অন্য নৌকোর চলাচল, আর দিগন্ত-ছোঁয়া বিস্তীর্ণ প্রকৃতির অপরূপ ছবি, সুহিতাদের মুগ্ধ বিস্ময়ে হতবাক করে ফেলল।

গোসাবার নৌকোঘাটায় ওদের জিনিসপত্র যে তাগড়াই যুবকটি নামিয়ে নিল, তার নামই হালুম। ওর মা হিরুবাবুর ক্যানিংয়ের বাড়িতে কাজ করে। হালুম নামটা যেমন মজার, যুবকটি মোটেই তা নয়। মুখটা শক্ত পাথরের মতো। চোখের দৃষ্টি তীব্র। ওদের সঙ্গে কোনও কথা বলল না। চিত্ররূপ দেখল, শক্তিবাবু আবার চিন্তিত হয়ে পড়েছেন। এখন ওরা কলকাতা থেকে দূরে। অনেক দূরে না হলেও, এই রকম দুর্গম জায়গা থেকে কোনও বিপদ-আপদে পালিয়ে যাওয়াই মুশকিল। সবচেয়ে বড় বাধা জল। আদিগন্ত অতলান্ত জল। ওরা অবশ্য সবাই সাঁতার জানে। কিন্তু জলের সঙ্গে খেলা করা আর যুদ্ধ এক জিনিস নয়। চিত্ররূপ ভাবল, যা হওয়ার হবে। নিছক বেড়াতে আসাটা যদি অ্যাডভেঞ্চারে পরিণত হয়, তাতেই বা ভয় পাবে কেন!

হিরু সরকারের গোসাবার বাড়িটাও দোতলা, তবে ছাদ নেই। ওপরে টিনের চাল। বাড়িটাও পুরনো। ক্যানিংয়ের মতো এই জায়গাটা অতটা জমজমাট না হলেও ভিড় মন্দ নয়। ও-পার থেকে যাঁরা এলেন, তারা প্রায় সকলেই ছুটছেন বিদ্যাধরী নদীর দিকে পারাপারের নৌকো-লঞ্চ-ভটভটি ধরতে। সকলেই ব্যস্ত। এখানে যাঁরা থাকেন তাঁরা গায়ে-মাথায় শীতবস্ত্র জড়িয়ে দিনের কাজে নেমে পড়েছে। রৌদ্রস্নাত এই গঞ্জটিকে বেশ মায়াময় লাগছে।

বাড়ির একতলায় বসে ওরা গরম গরম পুরি আর আলু-পেঁয়াজের তরকারি খেল। কেউ কোনও কথা বলছে না। সবাই নিশ্চুপ। হিরুবাবু কোথায় উধাও হয়ে গেছেন। অনেকক্ষণ কোনও পাত্তা নেই। একটু আগে অরণ্যদেব হালুমকে জিজ্ঞেস করেছিল, “নদী পেরিয়ে গোসাবায় কখনও বাঘ চলে আসে?”

হালুম এত জোরে ‘জানি না’ বলেছিল যে, সকলেই চমকে গেছে। হালুম ঘর থেকে চলে যেতেই কঙ্কণা প্রায় অশ্রুত স্বরে বলেছে, “বাব্বা, এ যেন বাঘের হালুম। ওর নাম কেন যে হালুম, এতক্ষণে বুঝতে পারছি।”

এখানেও ওদের দুটো ঘরে থাকার ব্যবস্থা হয়েছে। তবে খাট নেই। মেঝেতে ঢালাও বিছানা। শক্তিবাবু ভেতরে ভেতরে ছটফট করছিলেন। এক সময় বললেন, “চলো আশপাশটা ঘুরে দেখে আসি। ভাল লোকের পাল্লায় পড়া গেল! ভদ্রলোক কী যে করতে চাইছেন?”

হালুমকে বলে শক্তিবাবু ওদের নিয়ে বাইরে বেরোলেন। হালুম বাধা দিল না। কেবল কঠিন মুখে বলল, “বেশি দূর যাবেন না। পথ হারিয়ে ফেলবেন।”

অনেকটা দূর এসে চিত্ররূপ হো হো করে হেসে বলল, “হালুমদা ভেবেছে আমরা বাচ্চা ছেলেমেয়ে। কিচ্ছুটি জানি না! পথ হারাতেই এসেছি, আর ও বলে কিনা পথ হারিয়ে ফেলবেন’!”

সুহিতা সঙ্গে সঙ্গে গেয়ে উঠল, “কী করি আজ ভেবে না পাই/পথ হারিয়ে কোন্ বনে যাই,/কোন্ মাঠে যে ছুটে বেড়াই/সকল ছেলে জুটি।”

ওদের খেয়ালই ছিল না, গোসাবার বাড়ির দোতলায় ওরা ওঠেনি। সাড়ে পাঁচটার মধ্যে ঝুপ করে সন্ধে নামতেই একটা বড় হ্যারিকেন হাতে দুলিয়ে নিয়ে এসে হালুম বলল, “বড়বাবু আপনাদের ওপরে ডাকছেন।”

“হিরুবাবু! উনি কখন বললেন?” শক্তিবাবু বিস্ময় গোপন করতে পারলেন না। একটু থেমে বললেন, “সারাদিন ওঁর দেখা পেলাম না। কোনও কাজে গিয়েছিলেন বুঝি!”

হালুম কোনও প্রশ্নেরই জবাব দিল না। পুলিশ অফিসারের মতো কড়া গলায় কেবল বলল, “চলুন।”

অরণ্যদেব দেখল, দিনের ম্লান আলো অতি দ্রুত মুছে ফেলে, ঘন আঁধারে পুরো বাড়িটাকে কেমন রহস্যময় করে তুলল। গভীর রাতে কোন বিভীষিকা ধেয়ে আসবে কে জানে!

দোতলায় এসে ওরা হাঁ হয়ে গেল। লম্বা ঘরের মতো ঘরটার মাঝখানে টুলের ওপর হ্যাজাক বসানো। দু’পাশের দেওয়ালে অজস্র শিংওয়ালা হরিণের করোটি। কালো রঙের কাঠের শিল্ডের ওপর লাগিয়ে দেওয়ালে টাঙানো। সামনের দেওয়ালে একটা মুণ্ডুওয়ালা বাঘের ছাল গেঁথে রাখা আছে। বাঘছালের ব্যাকগ্রাউন্ডে বসে আছেন হিরুবাবু। সোফার মতো কোনও একটা জায়গায়। দুর থেকে স্পষ্ট বোঝা যাচ্ছে না। হিরুবাবু নীরবে হাসছেন। ওঁর ঝকঝকে দাঁতে হ্যাজাকের আলো ঝিলিক তুলছে। ওই দেওয়ালের দুই কোনায় চার চার আটটা বন্দুক। চিত্ররূপদের চোখের পলক পড়ছে না। শক্তিবাবু চোয়াল শক্ত করে ভুরু কুঁচকে দাঁড়িয়ে সব দেখছিলেন।

“কেমন দেখছেন শক্তিবাবু!” গমগমে গলায় হঠাৎ জিজ্ঞেস করলেন হিরুবাবু।

“এ সব কী! আমি তো কিছুই বুঝতে পারছি না।”

“শিকার। আমাদের তিন পুরুষের শিকার। এগুলো সব সুন্দরবনের বিখ্যাত চিতল হরিণের শিং। শিংগুলো দেখেছেন! কেমন গাছের মতো বড় আর বাহারি।”

“এগুলো আপনি শিকার করেছেন?” শক্তিবাবুর গলার স্বর কেঁপে গেল।

“শুধু আমি নই। আমাদের তিনপুরুষ ধরে হরিণ মেরেছি। গুনে দেখুন, দুই দেওয়ালে ঠিক একশোটা শিং ঝুলছে।”

কঙ্কণা ভয়ার্ত গলায় বলল, “একশোটা?”

“হ্যাঁ, গুনে গুনে একশো। আর এই যে বাঘটা, একে আমিই মেরেছি। হালুমের বাবাকে এই ব্যাটাই খেয়ে নিয়েছিল। ওর মা প্রতিরাত্রে এখনও ফুঁপিয়ে ফুঁপিয়ে কাঁদে।”

ওরা চকিতে ঘাড় ঘুরিয়ে দেখল দরজার কাছে হালুম পাথরের মূর্তির মতো দাঁড়িয়ে আছে।

“আপনি এত নিষ্ঠুর। অকারণে এত হরিণকে হত্যা করেছেন।” সুহিতা তীক্ষস্বরে বলল। বিস্ময়ের ঘেরাটোপটা সহসা সুহিতার সামনে থেকে যেন সরে গেছে।

ওর দেখাদেখি চিত্ররূপ আর অরণ্যদেবও নড়েচড়ে উঠল। চিতল হরিণের খুলিগুলো যেন আর ভয় দেখাচ্ছে না। বরং করুণ মুখে ওদের দিকে তাকিয়ে আছে।

“আমি নিষ্ঠুর হব কেন?” হিরুবাবু জোরে হেসে বললেন, “সুন্দরবনে পঞ্চাশ-ষাট হাজার অথবা এক লাখ চিতল হরিণ আছে। বাঘেরা তাদের খায়। সেই এক লাখ থেকে আমরা মাত্র একশোটা মেরেছি। বাঘের চেয়েও কি আমরা নিষ্ঠুর?”

“আপনি কি জানেন, যে-কোনও ধরনের বন্যপ্রাণী হত্যা করা দণ্ডনীয় অপরাধ!” শক্তিবাবুর গলা চড়ে গেল।

অরণ্যদেব চেঁচিয়ে বলল, “ওয়াইল্ড লাইফ লাভাররা জানতে পারলে আপনাকে হাতকড়া পরিয়ে নিয়ে যাবে।”

সমস্ত সৌজন্যবোধ হারিয়ে ফেলে চিত্ররূপ চিৎকার করে উঠল, “আপনি খুনি, আপনি খুনি!”

হিরুবাবুর মুখ থেকে তবু হাসি মুছে গেল না। ভদ্রলোক চিবিয়ে চিবিয়ে বললেন, “শিকার আমার হবি। সুইমিংয়ের মতো হান্টিংও একটা খেলা।”

“কিন্তু প্রাণ নিয়ে খেলা। হরিণের মতো নিরীহ প্রাণীর রক্ত নিয়ে আপনি খেলেছেন।” সুহিতা রাগে কাঁপতে কাঁপতে বলল।

‘না, না, খুব মজার খেলা। তোমরা শিকার শিকার খেলা খেলবে? আচ্ছা, দাঁড়াও। হালুম, এদের হাতে বন্দুকগুলো তুলে দে। আমি এক্ষুনি আসছি।” হিরুবাবু প্রায় ছুটে নীচে নেমে গেলেন।

ক্ষিপ্রবেগে এগিয়ে এসে হালুম ওদের হাতে প্রায় জোর করে বন্দুকগুলো ধরিয়ে দিল। শক্তিবাবুও ‘না’ বলতে পারলেন না। হালুমের চোখ দিয়ে যেন আগুন ঝরছে।

মিনিট পাঁচেক পরেই হামাগুড়ি দিয়ে দোতলার ঘরে প্রবেশ করল একটি বাঘ। না, সত্যিকারের বাঘ না। আর-একটা বাঘের চামড়ার মধ্যে নিজেকে ঢুকিয়ে এনেছেন হিরুবাবু। দেওয়াল ঘেঁষে পুনরায় নিজের জায়গায় ফিরে গিয়ে হিরুবাবু বললেন, “এই যে তোমাদের সামনে রয়্যাল বেঙ্গল টাইগার উপস্থিত। নাও, গুলি করো।”

“এ সব কী তামাশা করছেন হিরুবাবু। স্টপ ইট, স্টপ ইট।” বন্দুকটা মাটিতে ধপ করে ফেলে দিয়ে শক্তিবাবু বললেন।

হিরুবাবু যেন শুনতে পেলেন না। অরণ্যদেবের দিকে তাকিয়ে আবার বললেন, “এই যে খোকা, শিকারের খেলায় নামো। তবে ভুলে যেয়ো না, মানুষখেকো অথবা হরিণখেকো যে-বাঘই মারো-না-কেন, হালুমের মায়ের চোখের জল কিন্তু মোছাতে পারবে না। হাঃ হাঃ হা!”

স্থানীয় লোকজন দেখল, রাত আটটা নাগাদ কলকাতার এক ভদ্রলোক শীতার্ত চারটি কিশোর-কিশোরীকে নিয়ে গোসাবা বাজারের কাছে এক হোটেলে এসে উঠলেন।

২৮ আগস্ট ১৯৯৬

heading1 = অর্জুন হতভম্ব – সমরেশ মজুমদার

অর্জুন হতভম্ব – সমরেশ মজুমদার

বারান্দায় চোরের মতো দাঁড়িয়ে ছিল লোকটা। দরজা খুলে এক পলক দেখে অর্জুন জিজ্ঞেস করল, ‘বলুন, কী দরকার?’

লোকটি পিটপিট করে তাকাল। তারপর হাতজোড় করে কাঁদো-কাঁদো গলায় বলল, ‘আপনি আমাকে বাঁচান বাবু। আমি মরে গিয়েছি।’

রোগা এবং বেঁটে লোকটির পরনে সস্তার শার্ট-প্যান্ট। দেখলেই বোঝা যায়, অবস্থা ভাল নয়। অর্জুন জিজ্ঞেস করল, ‘আমি যে আপনাকে বাঁচাতে পারি, এ-কথা কে বলল?’

‘আপনার কথা আমি আগেই শুনেছিলাম। আমার এক শালা রূপমায়া সিনেমাতে টিকিট ব্ল্যাক করে, ও আপনার খুব প্রশংসা করে। বাবু, আমি বড় বিপদে পড়েছি।’ লোকটি তখনও হাতজোড় করে দাঁড়িয়ে।

‘আপনার নাম কী?’

‘যজ্ঞেশ্বর মাইতি।’

‘কী করেন?’

লোকটি মুখ নামাল, ‘বলতে সংকোচ হয়, তবু বলি, আমি চুরি করি বাবু।’

‘চুরি করেন? চোর!’ অর্জুন অবাক।

‘আজ্ঞে হ্যাঁ। কাজকর্ম পাইনি, পয়সাও নেই যে দোকান-টোকান দেব, তাই চুরি করে পেট ভরাই। বাড়িতে বউ আর দুই ছেলেমেয়ে! মুখ দেখে তো কেউ খেতে দেবে না!’

‘আপনার বিপদটা কী? পুলিশ?’

‘না বাবু, চুরির জন্যে পুলিশ আমাকে ধরলে আপনার কাছে আসতাম না।’ রাস্তার দিকে চট করে তাকিয়ে নিল যজ্ঞেশ্বর, ‘এখানে দাঁড়িয়ে বলা কি ঠিক হবে? কেউ যদি শুনে ফেলে!’

অর্জুনদের বাড়ি গলির একটু ভেতরে। গলিটা চওড়া, রিকশা যাচ্ছে, মানুষজন হাঁটছে। একটা চোরকে বাড়ির ভেতর নিয়ে গিয়ে বসাতে প্রথমে ইচ্ছে হচ্ছিল না, পরে মত বদলে সে ডাকল, ‘ভেতরে আসুন।’

যজ্ঞেশ্বর সন্তর্পণে ভেতরে ঢুকতেই চেয়ার দেখিয়ে দিল অর্জুন, ‘বসুন।’

‘না, না আমি ঠিক আছি, আপনি বসুন বাবু।’

অর্জুন আর অনুরোধ না করে চেয়ার টেনে নিল, ‘আপনার নাম নিশ্চয়ই পুলিশের খাতায় আছে?’

‘তা তো থাকবেই বাবু। এর আগে চারবার জেল খেটেছি। তবে ওই তিন থেকে ন’মাস। বড় কাজ তো কখনও করিনি। এবার করতে গিয়েছিলাম।’ যজ্ঞেশ্বর হাতজোড় করেই বলল, ‘ওই যে কথায় বলে না বামনের চাঁদে হাত দেওয়ার শখ, তাই হয়েছিল আমার। সেটা করতে গিয়ে ফেঁসে গেছি বাবু।’

‘ফেঁসে গেছেন?’ অর্জুন মাথা নাড়ল, ‘তা আমার কাছে কেন এসেছেন?’

‘আপনি ছাড়া আমাকে কেউ বাঁচাতে পারবে না। পুলিশের বড়কর্তারা আপনাকে খুব খাতির করে, আপনি বললে ওরা শুনবে।’ ককিয়ে উঠল যজ্ঞেশ্বর।

‘যারা অন্যায় কাজ করে আমি তাদের সাহায্য করি না।’ অর্জুন ঘুরে দাঁড়াল।

‘বিশ্বাস করুন বাবু, আমার বাচ্চার দিব্যি, গত রাত্রে আমি কোনও অন্যায় করিনি।’

‘তা হলে আপনি কীসের ভয় পাচ্ছেন?’

এ বার যজ্ঞেশ্বর সব কথা খুলে বলল। গত রাত্রে সে চুরি করতে গিয়েছিল শিল্পসমিতি পাড়ায়। কয়েক দিন থেকে লক্ষ করছিল ওই বাড়িতে প্রচুর গাড়ি আসছে যাচ্ছে। বাড়িটার সামনে পাঁচিলঘেরা বাগান আছে। বাগানের গেট লোহার। আগে কোনও দিন দরোয়ান ছিল না, গাড়িগুলোর আসা-যাওয়া শুরু হওয়ার পর একটা নেপালি দরোয়ান রাখা হয়েছে। বাড়ির মালিক দীর্ঘকাল জলপাইগুড়িতে ছিলেন না। যজ্ঞেশ্বর খবর পেয়েছে তিনি আমেরিকায় ব্যবসা করেন বলে নিজের শহরে এত কাল আসতে পারেননি। যজ্ঞেশ্বর বুঝতে পারছিল, তার জন্য অনেক সম্পদ ওই বাড়িতে অপেক্ষা করছে। একে আমেরিকার ব্যবসাদার, তার ওপর গেটে দরোয়ান বসানো, এ-সবই ইঙ্গিত করছে ওই বাড়িতে এখন দামি-দামি জিনিসপত্র এসেছে। এই শহরের যে-কোনও বাড়ির ভেতরের ছক জেনে নিতে যজ্ঞেশ্বরদের বেশি সময় লাগে না। ওই বাড়িটারও জোগাড় হয়ে গেল। দরোয়ান থাকলেও সে পরোয়া করেনি। রাতের অন্ধকারে পাঁচিল টপকে নিঃশব্দে ঢুকে পড়েছিল বাগানে। দরোয়ান টের পায়নি। তারপর জলের পাইপ বেয়ে সোজা তিনতলায়। সে দোতলায় নামেনি। কারণ সেখানে আলো জ্বলছিল। তিনতলাটা অন্ধকারে পড়ে ছিল। ব্যালকনিতে নেমে সে স্থির হয়ে কিছুক্ষণ সব জরিপ করে নিল। ব্যালকনি থেকে ভেতরের ঘরে যাওয়ার দরজাটা বন্ধ। এবং সেটা ভেতর থেকেই। অর্থাৎ ওই পথ যজ্ঞেশ্বর ব্যবহার করতে পারবে না। শেষ পর্যন্ত তাকে দোতলায় নেমে আসতে হল। পাইপ ধরে ঝুলে থেকে যখন নিঃসন্দেহ হল বারান্দার আশপাশে কেউ নেই, তখন সে দোতলায় নামল। ওইভাবে নেমে দাঁড়িয়ে থাকলে বিপদে পড়তে হবেই, যজ্ঞেশ্বর দ্রুত একপাশে সরে এল। ভেতরে কারও সাড়াশব্দ পাওয়া যাচ্ছে না। এ সময় অবশ্য গৃহস্থ জেগে থাকে না। কিন্তু কেউ তো এত আলো জ্বালিয়ে রেখে ঘুমোয় না। একটু অপেক্ষা করে সে উঁকি মারল। ঘরটি খালি। সেটা ডিঙিয়ে সে যে-ঘরে এল, সেখানে অনেক আসবাব। একটি খাটও আছে। কিন্তু কোনও মানুষ নেই। ঘরের আলো জ্বলছে। যজ্ঞেশ্বরের অস্বস্তি হল। অন্ধকার ছাড়া চুরি করতে সে কখনওই পারে না। ঠিক ওই সময় একটা আর্তনাদ তার কানে এল। প্রাণের দায়ে মানুষ এমন আওয়াজ করতে পারে।

কিন্তু চিৎকারটা সম্পূর্ণ হল না। কেউ যেন মুখ চেপে ধরেছিল। যজ্ঞেশ্বর পা টিপে টিপে পাশের ঘরের দরজায় গিয়ে উঁকি মারল। একটা ষণ্ডামার্কা লোকের হাতের থাবা চেপে রয়েছে শুয়ে থাকা বৃদ্ধের মুখে। বৃদ্ধটির হাত-পা খাটের সঙ্গে বাঁধা। একটু দূরে ইজিচেয়ারে বসে খিলখিল করে হাসছে গোল আলুর মতো দেখতে একটি লোক। লোকটি বলছে, ‘কেটে টুকরো টুকরো করে তিস্তায় ভাসিয়ে দেব। আমার সঙ্গে চালাকি? অষ্টধাতুর ব্রজগোপালের মূর্তিটা কোথায়? এখনও সুযোগ দিচ্ছি, বলে ফেলো। হাত সরাও।’

‘আমি জানি না। তুমি তো তোমার মায়ের শ্রাদ্ধের সময় আসোনি, এলে তখনই জানতে পারতে ওঁর মৃত্যুর দু’দিন আগে থেকেই মূর্তিটা নেই। সেই শোকে সেই সতীলক্ষ্মী হার্টফেল করলেন।’ যণ্ডামার্কা হাত সরাতে ককিয়ে ককিয়ে বললেন বৃদ্ধ। সঙ্গে সঙ্গে গোল আলু বলল, ‘নাভিতে পিন ফোটা।’

ষণ্ডামার্কা হুকুম তামিল করতেই আবার চিৎকার, আবার মুখ চেপে ধরা। গোল আলু এবার রেগে গেছে। ‘ব্রজগোপালের অষ্টধাতু-টাতু সব বাজে, ফালতু। আই-ওয়াশ। ওর পেটের মধ্যে ছিল দামি হিরে। অনেক দিন আগে মুঘলদের কাছ থেকে ডাকাতি করে ওটা পেয়েছিল আমার পূর্বপুরুষ। পেয়ে লুকিয়ে রেখেছিল জিনিসটা ব্রজগোপালের পেটে। তুমি ছাড়া কেউ এ-বাড়িতে ছিল না। অতএব না বলা পর্যন্ত তোমাকে আমি ছাড়ছি না।’

এসব কাণ্ড দেখে যজ্ঞেশ্বর বুঝল, ভুল জায়গায় এসে পড়েছে। হাতের কাছে যা পাবে তাই নিয়ে কেটে পড়লেই বুদ্ধিমানের কাজ হবে। সে চটপট একটা আলমারি খুলল। জামা-কাপড়ে ঠাসা। হঠাৎ তার মনে হল বড্ড বেশি লোভী হয়ে পড়েছে। ওই ষণ্ডামার্কা লোকটার হাতে পড়লে তার বারোটা বেজে যাবে। সে দ্রুত ব্যালকনিতে বেরিয়ে এল। ওই সময় একটা চেয়ারে তার পা ঠুকে যাওয়ায় শব্দ হল। সঙ্গে সঙ্গে ভেতর থেকে গোল আলু চিৎকার করে উঠল, ‘কে, কে ওখানে?’ আর কোনও দিকে না তাকিয়ে পাইপ বেয়ে নীচে নেমে বাগান পেরিয়ে পাঁচিল ডিঙিয়ে পালিয়ে এসেছে যজ্ঞেশ্বর।

অর্জুনের বেশ লাগছিল একজন চোরের আত্মকাহিনি শুনতে। এ বার বলল, ‘আপনাকে তো কেউ দেখেনি, ধরতেও পারেনি। তা হলে ফেঁসে গেলেন কী করে?’

‘ওই তো বিপদ। ওই হাঁক শুনে পালাবার সময় ভয়ের চোটে তাড়াহুড়োতে আমার তালা খোলার যন্ত্রটা ফেলে এসেছি।’ ককিয়ে উঠল যজ্ঞেশ্বর।

‘ওটা যে আপনার, তা কী করে লোকে জানবে?’

‘পুলিশ জানে। এই শহরের সব চোরের হাতিয়ার পুলিশের জানা।’

অর্জুন স্থির করতে পারছিল না সে কী করবে। অন্যের বাড়িতে চুরি করার জন্য গভীর রাত্রে ঢুকে যজ্ঞেশ্বর নিশ্চয়ই অপরাধ করেছে। অপরাধীকে বাঁচানো তার কাজ নয়। কিন্তু একজন বৃদ্ধকে বেঁধে রেখে হিরের জন্য অত্যাচার করা নিশ্চয়ই ন্যায়কর্ম নয়। যজ্ঞেশ্বর যা বলল তা যদি সত্যি হয় তা হলে চুপচাপ বসে থাকার কারণ নেই।

অর্জুন বলল, ‘আপনি আমার সঙ্গে চলুন।’

‘কোথায়?’ ভয় পেয়ে গেল যজ্ঞেশ্বর।

‘থানায়। পুলিশকে এসব কথা খুলে বলবেন।’

‘ওরে ব্বাবা! পুলিশ আমাকে ফাটকে ঢুকিয়ে দেবে।’

‘আপনি নিশ্চয়ই অন্যায় করেছেন। পুলিশ তা করতেই পারে। কিন্তু আমি আপনাকে এ ছাড়া অন্য কোনও ভাবে সাহায্য করতে পারছি না।’

শোনামাত্র যজ্ঞেশ্বর বারান্দা থেকে নেমে চোঁ-চোঁ দৌড় দিল। চোখের পলকে উধাও হয়ে গেল লোকটা।

অর্জুনের এ বার অস্বস্তি শুরু হল। মাথার ভেতর কিছু ঢুকে গেলে সেটা না বের হলে স্বস্তি নেই তার। মোটরবাইক বের করে থানায় চলে এল সে।

বাইক থামাতেই বড়বাবুর সঙ্গে দেখা। বেজার মুখে তিনি জিপের দিকে এগোচ্ছিলেন। অর্জুনকে দেখে হাসার চেষ্টা করলেন, ‘কী ব্যাপার! সাতসকালে?’

‘আপনার কাছেই এসেছি। চললেন কোথায়?’

‘আর বলবেন না। আমাকে আজকাল ছোটখাটো অপরাধের তদন্তেও যেতে হচ্ছে। ভদ্রলোক আবদার করেছেন এস আই পাঠালে চলবে না, আমাকেই যেতে হবে। শুনছি উনি খুব ইনফ্লুয়েনশিয়াল লোক। তাই।’

‘কার কথা বলছেন?’

‘এস পি সেন। আমেরিকার বড় ব্যবসায়ী। শিল্পসমিতি পাড়ায় ওঁর আদি বাড়িতে এসেছেন। কাল রাত্রে নাকি সেই বাড়িতে চোর ঢুকেছিল।’

অর্জুন খুশি হল, ‘আমি যদি আপনার সঙ্গে যাই তা হলে অসুবিধে হবে?’

‘অসুবিধে? না, না। কিন্তু এটা চুরিটুরির কেস। খুনটুন তো নয়।’

‘তাতে কী?’

বড়বাবু অবাক হয়ে বললেন, ‘বেশ, চলুন।’

বড়বাবুর জিপটাকে অনুসরণ করে বাইকে চেপে অর্জুন শিল্পসমিতি পাড়ার যে বাড়িটায় পৌঁছল সেটি সদ্য সারানো এবং সাজানো হয়েছে। পুলিশ দেখে দরোয়ান গেট খুলে দিল। ভেতরে ঢুকে অর্জুন আন্দাজ করে নিল, কাল রাত্রে যজ্ঞেশ্বর কোন পথে ওপরে উঠেছিল।

এস পি সেন লোকটিকে গোল আলু বলেছে যজ্ঞেশ্বর। একবর্ণ মিথ্যে কথা বলেনি। বসার ঘরে সোফায় শরীর ডুবিয়ে দিয়ে তিনি বললেন, ‘হোয়াট ইজ দিস? জলপাইগুড়ি শহরের ল অ্যান্ড অর্ডারের অবস্থা এইরকম? আমি সি এমকে জানাব। এন আর আইদের উনি দেশে ফিরতে বলছেন কিন্তু কোন ভরসায় আসব?’

বড়বাবু জিজ্ঞেস করলেন, ‘কী কী চুরি গিয়েছে আপনার?’

‘চুরি করতে পারেনি। তাড়া খেয়ে পালিয়ে গেল। যাওয়ার আগে একটা দিশি যন্ত্র ফেলে গিয়েছে। টমি!’ চিৎকার করলেন এস পি সেন।

যজ্ঞেশ্বর যাকে ষণ্ডামার্কা লোক বলেছিল, তাকে দেখতে পেল ওরা। লোকটা দুটো লোহার সরু শিকগোছের জিনিস টেবিলে রাখল। দুটো হলেও মাথাটা একটা তারে বাঁধা। যজ্ঞেশ্বর এই দিয়ে তালা খোলে।

বড়বাবু সেটা তুলে দেখলেন, ‘একদম পাতিচোর। একে নিয়ে ভয় পাওয়ার কিছু নেই। ক্লু যখন রেখে গিয়েছে, তখন চব্বিশ ঘণ্টার মধ্যেই ধরা পড়ে যাবে।’

এ বার অর্জুন জিজ্ঞেস করল, ‘ও কোন ঘরে ঢুকেছিল?’

‘দোতলায়। পাইপ বেয়ে উঠেছিল।’

‘একটু দেখা যেতে পারে?’

‘শিওর। টমি, এদের নিয়ে যাও।’

দোতলায় উঠে এল ওরা। যজ্ঞেশ্বরের বর্ণনার সঙ্গে মিলে যাচ্ছে। বড়বাবু বললেন, ‘চুরি যখন করতে পারেনি তখন এখানে সময় নষ্ট করে লাভ কী? এটা একদম ছিঁচকে ব্যাপার। পেছনে কোনও ব্রেন নেই।’

‘তা ঠিক। আচ্ছা, ওপাশের ঘরে কে থাকে?’ অর্জুন টমিকে প্রশ্ন করল।

‘কেউ না।’

উত্তরটা শোনার সঙ্গে সঙ্গে অর্জুন দরজার পাল্লা টেনে উঁকি মারল। না। ঘরে কেউ নেই। অথচ যজ্ঞেশ্বরের বর্ণনা অনুযায়ী ওই ঘরেই বৃদ্ধের ওপর অত্যাচার হয়েছিল। বৃদ্ধকে কোথায় সরাল ওরা?

সে জিজ্ঞেস করল, ‘এ-বাড়িতে কে কে থাকে?’

টমি বলল, ‘কয়েকজন কাজের লোক, আমি আর সাহেব।’

‘আগে একজন বৃদ্ধ এখানে থাকতেন। তিনি কোথায়?’

‘আমি জানি না। বোধহয় দেশে চলে গিয়েছে।’

‘দেশ! দেশ কোথায়?’

‘আমি জানি না।’

নীচে নেমে এস পি সেন কিছু বলার আগেই অর্জুন বলল, ‘আমরা ছেলেবেলা থেকেই শুনেছি আপনাদের এই বাড়িতে অষ্টধাতুর তৈরি ব্রজগোপালের মূর্তি আছে। খুব দামি। সেটা ঠিক আছে তো?’

‘ব্রজগোপালের মূর্তি!’ এস পি সেন ভ্রূ কোঁচকালেন।

‘আপনি জানেন না? ওহো, আপনি তো সেন। এ-বাড়ির কর্তারা রায় ছিলেন। গেটে তো দেখলাম ‘রায়বাড়ি’ লেখা আছে।’

‘আমার মামা হৃদয়রঞ্জন রায় বিপত্নীক এবং নিঃসন্তান ছিলেন। মারা যাওয়ার আগে এই সব সম্পত্তি তিনি আমার নামে উইল করে গিয়েছেন। মনে হচ্ছে আমাদের এই বাড়ির ব্যাপারে আমার চেয়ে আপনি বেশি জানেন!’ এস পি সেন বাঁকাস্বরে কথাগুলো বললেন।

‘আপনি আমাকে ভুল বুঝছেন। আপনাদের এ-বাড়ির অষ্টধাতুর কথা শহরের সবাই জানে। শুনেছি বাহাদুর শাহ যখন পালিয়ে যাচ্ছিলেন, তখন একদল মুঘল সৈন্যের ওপর লুঠতরাজ করে এই বংশের পূর্বপুরুষ অনেক সম্পদ পেয়েছিলেন। তার মধ্যে একটি বড় হিরে ছিল। সেই হিরে ওই অষ্টধাতুর মূর্তির ভেতর লুকিয়ে রাখা হয়েছিল। চোর এসেছিল শুনে আমার মনে হয়েছিল ওই মূর্তির সন্ধানেই সে এসেছিল।’ অর্জুন হাসল, ‘যাক, মূর্তিটি চুরি যায়নি?’

‘আমি এমন মূর্তির কথা কখনও শুনিনি। অবাক লাগছে।’

‘যে বৃদ্ধ এ বাড়িতে থাকতেন, তিনিও তো রায়। তিনি জানতে পারেন।’

‘পারেন। কিন্তু আমি আসামাত্র তিনি ছুটি নিয়ে তীর্থে চলে গিয়েছেন। তা ছাড়া ওসব গল্প বিশ্বাস করার মন আমার নেই।’

‘তা হলে অন্য কথা। তবে ওই বৃদ্ধ হাকিমপাড়ায় প্রায়ই যেতেন।’

‘হাকিমপাড়া! কেন?’

‘ওখানে একজন ব্যাচেলর প্রবীণ মানুষ আছেন। অমল সোম। লোকে ওঁকে খুব বিশ্বাস করে। নির্লোভ মানুষ। এমন হতে পারে বৃদ্ধ আপনাকে নিজের বংশের মানুষ নন মনে করে অমল সোমের কাছে মূর্তিটা গচ্ছিত রেখেছেন।’

বড়বাবু বললেন, ‘আমরা অন্য প্রসঙ্গ নিয়ে ওঁর সময় নষ্ট করছি। মূর্তি সম্পর্কে ওঁর যখন কোনও ইন্টারেস্ট নেই, তখন; আচ্ছা চলি। চোরটাকে ধরতে পারলেই আপনাকে জানাব। নমস্কার।’

বাইরে বেরিয়ে এসে কিছুক্ষণ নিঃশব্দে বড়বাবুর জিপকে অনুসরণ করে শেষপর্যন্ত এগিয়ে গিয়ে জিপটাকে থামাল অর্জুন। বড়বাবু অবাক! অর্জুন তাঁকে এ বার সব কথা খুলে বলল। বড়বাবু হতভম্ব হয়ে বললেন, ‘তা হলে সেই বুড়ো মানুষটাকে ওরা ওই বাড়িতেই লুকিয়ে রেখেছে?’

‘মনে হয়। ছাদের চিলেকোঠা অথবা মাটির তলার ঘর, যে-কোনও একটা জায়গায় হয়তো এখন সরিয়ে দিয়েছে। কিন্তু অমলদা এখন জলপাইগুড়িতে নেই। আজই ওঁর বাড়িতে হানা দেবে এরা। হাবু বাড়িতে আছে। ও কথা বলতে পারে না, কিন্তু গায়ে প্রচণ্ড শক্তি আছে। খুনোখুনি হয়ে যাওয়া বিচিত্র নয়। আমাদের উচিত ওঁর বাড়িতে লুকিয়ে পাহারা দেওয়া।’ অর্জুন বলল।

‘ফাঁদ পাততে বলছেন? কিন্তু এস পি সেন আপনার ফাঁদে পা দেবেন?’

‘লোভ বড় মারাত্মক জিনিস।’

‘ঠিক আছে। ব্যাপারটা আমার ওপর ছেড়ে দিন।’

সেই রাত্রে অমল সোমের বাড়িতে কোনও হামলা হল না। অর্জুন একটু অবাক। তার পাতা ফাঁদে পা দেবেন না এস পি সেন, এটা সে ভাবতে পারেনি। সকালে থানায় এল সে। বড়বাবু বললেন, ‘আপনার যজ্ঞেশ্বর হাওয়া হয়ে গিয়েছে।’

‘মানে!’

‘তার বউ বলছে সে নাকি কাজকর্মের খোঁজে শিলিগুড়িতে গিয়েছে।’

অর্জুন বলল, ‘আমি একটু ঘুরে আসছি। যজ্ঞেশ্বরের ঠিকানাটা দিন তো?’

মাসকলাই বাড়িতে যজ্ঞেশ্বরের ভাঙা টিনের বাড়ির দরজায় দাঁড়িয়ে ওর বউ বলল, ‘কবে ফিরবে বলে যায়নি।’

‘টাকাপয়সা কিছু দিয়ে গেছে?’

‘হ্যাঁ।’

‘ওর তো হাতে টাকা ছিল না। দিল কী করে?’

‘একজন বুড়োমানুষ এসেছিলেন ওর কাছে। রায়বাবু নাম। তিনি দিলেন।’

‘কবে এসেছিলেন।’

‘কাল সকালে।’

‘কীরকম দেখতে?’

‘খুব রোগা আর বুড়ো।’

বাড়ি ফিরে এসে অর্জুন বড়বাবুকে ফোন করল, ‘বড্ড বোকা বনে গেছি। এস পি সেন কাউকে বেঁধে রেখে অত্যাচার করেননি। সেই বৃদ্ধ বাইরে, আর তার পরামর্শে যজ্ঞেশ্বর ওই বাড়ি থেকে অষ্টধাতুর মূর্তি চুরি করে একসঙ্গে উধাও হয়ে গিয়েছে। লোকটা আর পাতিচোর নেই। কিন্তু আমি বুঝতে পারছি না, ও কেন আমার কাছে এল? আমার কাছে আগ বাড়িয়ে মিথ্যে বলে ওর লাভ কী হবে?’

বড়বাবু বললেন, ‘একদিনের জন্যে আমরা ওর দিকে নজর দিতাম না, এটা কি ওর কম লাভ? বুড়োর সঙ্গে পালিয়ে যেতে পারল। কিন্তু কোথায় পালাবে?’

অর্জুন রিসিভার নামিয়ে রাখল। সে হতভম্ব!

৬ নভেম্বর ১৯৯৬

heading1 = কেউ কি এসেছিলেন – বিমল কর

কেউ কি এসেছিলেন – বিমল কর

রামতনুর বৈঠকখানায় বসেই গল্পগুজব হচ্ছিল। আমরা তিন-চারজন বুড়ো প্রায় রোজই সন্ধেবেলায় রামতনুর বৈঠকখানায় হাজির থাকি। নানান রকম কথাবার্তা হয়। সংসারের কথা, সুখদুঃখের কথা, এখনকার দিনকালের কথা। চা চুরুট, পান খেতে খেতে গল্পও হয় হরেক রকম।

সেদিন তারকবাবু কথায় কথায় বললেন, ‘খবরের কাগজে একটা অদ্ভুত খবর বেরিয়েছে, আমরা খেয়াল করে দেখেছি কি?’ বলেই উনি সেই খবরের বর্ণনা শুরু করলেন।

খুব একটা অবাক হওয়ার মতন খবর কিন্তু সেটা নয়। কলকাতায় শোভাবাজারে আদ্যিকালের ভাঙাচোরা একটা বিরাট বাড়ি হঠাৎ হুড়মুড়িয়ে ভেঙে পড়ার পর—সেই ইট-কাঠের স্তূপ যখন পরিষ্কার হচ্ছিল তখন একটা জুড়িগাড়ির দুই ভাঙা চাকা পাওয়া যায় আবর্জনার মধ্যে। চাকা নিয়ে কেউ তখন মাথা ঘামায়নি। ঘামাবার কথাও নয়। কিন্তু দিন দুই পর থেকে এক অদ্ভুত কাণ্ড ঘটতে লাগল। দিনমজুরের দল—যারা মাটি খুঁড়ছিল, ইট কাঠ আলাদা করে সরিয়ে রাখছিল—তারা অবাক হয়ে দেখল, সরিয়ে রাখা ভাঙা চাকা দুটো আবার যথারীতি আবর্জনার মধ্যে কেউ ফেলে দিয়েছে। কে ফেলেছে, কেন ফেলেছে—সে-রহস্যের আর কিনারা করা যাচ্ছে না। পাড়ার লোকের ধারণা, এককালে এই বসাকবাড়ির ছোটবাবু ছিলেন— কলকাতার সেরা জুড়িদার। তাঁর চার জোড়া বাহারি জুড়িগাড়ি আর গুটি পাঁচ-ছয় পয়লা নম্বরের ঘোড়া ছিল। ছোটবাবুর নেশা বলতে ওই গাড়ি আর ঘোড়া। মারাও যান গাড়ি হাঁকাবার সময়, জুড়ি উলটে।

তারকবাবুর বর্ণনা শুনতে শুনতে সদানন্দ বললেন, ‘তুমি কি বলতে চাও, চাকা দুটো ভুতুড়ে? না, বসাকবাড়ির ছোটবাবু এখনও ভূত হয়ে সে-বাড়িতে অধিষ্ঠান করছেন?’

সদানন্দর বলার ভঙ্গিটা ছিল ঠাট্টার।

তারকবাবু বললেন, ‘তা আমি জানি না। কাগজে যা ছেপেছে, বললাম।’

কাগজের খবরটা নিয়ে আমরা হালকাভাবে কথাবার্তা শুরু করলাম। কথায় কথা বাড়ে। হালকা কথাও গম্ভীর হয়ে যায় অনেক সময়। আমরাও বোধহয় খানিকটা গম্ভীর হয়ে উঠলাম।

রামতনু বরাবরই কথা কম বলে, আমাদের কথা শোনে আর ছোট ছোট মন্তব্য করে। ও আমার ছেলেবেলার বন্ধু। ওর স্বভাব জানি। কথা কম বললেও বাজে কথা বলে না। আবার হাসিতামাশা করলেও কাউকে লজ্জায় ফেলে না।

সেই রামতনু বলল, ‘সদানন্দবাবু, জগৎটা বেশ বড়, আর সে-তুলনায় আমরা অতি ছোট। জগতে কত কী হয়, তার খবর কি আমরা রাখি! না, রাখতে পারি! খবরের কাগজে মাঝে মাঝেই কত বিচিত্র খবর বেরোয়। আপনি, আমি তা বিশ্বাস করলেই বা কী, না করলেই বা কী! বসাকবাড়ির ছোটবাবু, ঘোড়ার গাড়ির চাকার কথা এখন বাদ দিন; আমার জীবনে আমি একটা ঘটনা ঘটতে দেখেছি—যার কোনও মানে আমি বুঝিনি, কারণও খুঁজে পাইনি। যদি শুনতে চান—বলতে পারি।’

শোনার আগ্রহ সকলেরই।

গল্প শোনার পক্ষে সময়টাও এখন ভাল। কার্তিক মাসের শেষ। ঠান্ডা পড়তে শুরু করেছে। এ সময় সচরাচর মেঘ-বাদলার আবহাওয়া হয় দু’-চারদিনের জন্যে। বাদলা না হোক—দিন দুই মেঘলা ভাব চলছিল। বাইরে অন্ধকার। বাতাসের দমকাও ছিল। দেওয়াল ঘড়িতে সবে সাতটা বাজল।

আমি বললাম, ‘সে কী, তোমার জীবনে অদ্ভুত একটা ঘটনা ঘটে গেল। আর আমি জানি না! বলছ কী?’

রামতনু বলল, ‘না, জানো না। আমি কাউকেই বলিনি। কেননা, আমি নিজেই বুঝতে পারি না, সত্যি ঘটনাটা ঘটেছিল, না পুরোটাই আমার মনের ভুল! আজও আমি বলতে পারব না, ঘটনাটা সত্যি, না মিথ্যে?’

‘ঠিক আছে। ঘটনাটা বলো—!’

রামতনু সামান্য অপেক্ষা করে বলল, ‘আমার জীবনটা তো রেলে চাকরি করেই কেটে গিয়েছে, তোমরা সবাই জানো। বড় কিছু হওয়ার ক্ষমতা আমার ছিল না। হতেও পারিনি।’

রামতনুর কথার মধ্যে অসত্য বিশেষ ছিল না, তবে বিনয়ও ছিল। সে যে কিছুই হয়নি, তাও নয়। কম বয়েসে সে রেলের চাকরিতে ঢুকেছিল সামান্য এ এস এম হয়ে। কিন্তু ও যখন চাকরি থেকে অবসর নিল তখন আর সামান্য এ এস এম নয়, বড় স্টেশনের মাস্টারমশাই।

রামতনু বলল, ‘যখনকার কথা বলছি তখন আমি ছোকরা। বেণুডিহি বলে একটা ছোট্ট স্টেশনে পোস্টিং নিয়ে এসেছি সদ্য। মাস দুই-তিন কেটেছে বড়জোর। বেণুডিহি হল ব্রাঞ্চ লাইনের একটা নিরিবিলি স্টেশন। স্টাফ বলতে আমরা ক’জন মাত্র। আমি, টিকিটবাবু সত্যদা, কেবিনের প্রসাদ আর পোর্টার জনা দুই। স্টেশনের গায়েই আমাদের রেল-কোয়ার্টার। একটা কুয়ো, রাজ্যের আকন্দ ঝোপ আর একজোড়া কাঠচাঁপার গাছ আমাদের কোয়ার্টারের শোভা বাড়ায়।

‘বেণুডিহি স্টেশনটা না থাকলেও চলত। কিন্তু কাঠ-চালানের জন্যেই বোধহয় ওটা রাখতে হয়েছে। জঙ্গলের ইজারাদাররা যত রাজ্যের গাছ কাটে, সেগুলো এনে স্টেশনের কাছে জমায়। সময়মতন চালানও দেয় খোলা মালগাড়িতে। তবে হ্যাঁ, দু’-চারটে ছোটখাটো গাঁ-গ্রামও যে বেণুডিহির ধারেকাছে ছিল তাও ঠিক। এমনিতে জায়গাটা ভাল। পাহাড়তলি বলে কথা! মন্দর মধ্যে হল ওখানকার ম্যালেরিয়া। সে এক আজব ব্যাপার। মাসের মধ্যে বার দুই অন্তত তোমায় কাবু করে ফেলবে। জ্বর আসবে আচমকা হু হু করে, শীতে কাঁপবে ঠক ঠক করে, কিন্তু জ্বরের মাত্রাটা বেশির ভাগ সময় একশো দুই আড়াইয়ের বেশি হবে না। দু’-একটা দিন ভুগিয়েই আবার জ্বর পালাবে।

‘যেদিনের কথা বলছি সেই দিনটির তারিখ বা মাস আমার সঠিক মনে নেই। শুধু মনে আছে, তখন শীতের শেষ। শেষ হলেও গায়ে গরম জামাকাপড়, গলায় মাফলার রাখতেই হয়।’

‘এই রকম এক দিনে স্টেশনে আমি একলা আর পোর্টার শিউরাম। আমাদের সত্যদা জ্বরের ঘোরে বাড়িতে পড়ে আছে। রাত তখন আটটা। সওয়া আটটা নাগাদ একটা প্যাসেঞ্জার আসবে। সেটাই শেষ গাড়ি, মানে প্যাসেঞ্জার ট্রেন। গাড়িটা চলে যাওয়ার পর আমার একরকম ছুটি।’

‘একটা কথা বলে রাখি। আজকের মতন তখন ইলেকট্রিক ছিল না রেল স্টেশনে। ছোটখাটো স্টেশনে তো নয়ই। ভুসি-ওঠা কেরোসিন ল্যাম্প আর লণ্ঠন দিয়ে আমাদের কাজ সারতে হত। রেলের এঞ্জিন ছিল কয়লার, যাকে বলা যায় কোল এঞ্জিন।’

‘আমার অফিসঘরে একটা দেওয়াল ঘড়ি ছিল। রেল কোম্পানির ঘড়ি। ঘড়িতে যখন আটটা পাঁচটাচ হবে, তখন আমি দু’-একটা অফিসের কাজ সেরে হঠাৎ যেন বুঝতে পারলাম, শরীরটা খারাপ লাগছে। শীত শীত করছিল, চোখ জ্বালা করছে। জ্বর আসবে নাকি?… আর খানিকটা সময় কাটাতে পারলেই বেঁচে যাই।’

‘দেখতে দেখতে সওয়া আটটার গাড়ি এসে পড়ল। আমার বাকি কাজ সেরে ফেলতে একবার বাইরে এলাম। গাড়ি ছেড়ে দিল। এমনিতেই এ সময় গাড়ি থেকে লোকজন বড় নামে না। সেদিন কাউকেই চোখে পড়ল না। হয়তো অন্ধকারের জন্যে আগাগোড়া প্ল্যাটফর্ম দেখতেও পাইনি।’

‘নিজের অফিসে ফিরে এসে গোছগাছ সেরে নিচ্ছি এমন সময় এক ভদ্রলোক এসে ঘরে ঢুকলেন। ভদ্রলোক মাঝবয়েসি। গায়ে কোট, পরনে প্যান্ট। গলায় মাফলার। হাতে একটা চামড়ার গ্ল্যাডস্টোন ধরনের ব্যাগ। ভদ্রলোককে দেখে আমি বেশ অবাক হয়ে গেলাম। কোট প্যান্ট পরার চলন তখন খুব কম। বিশেষ করে এখানে কে আর সাহেব সেজে আসবে? আর কেনই বা!’

‘ওঁকে কিছু বলার আগেই উনি নিজেই বললেন, ভদ্রলোক একজন ডাক্তার। এখানে এসেছেন কালী রক্ষিতদের বাড়ি থেকে ডাক পেয়ে। কালী রক্ষিতের বাড়াবাড়ি অসুখ। রোগী দেখে কাল সকালে উনি ফিরে যাবেন।’

‘কালী রক্ষিতকে আমি চিনতাম। বেণুডিহি থেকে মাইলটাক দূরে তাঁর বাড়ি। বাড়ি মানে পুরনো আমলের কাছারিবাড়ি। সেই বাড়িকে ভাঙাচোরা দুর্গ বললেও ভুল হয় না। কালী রক্ষিত এদিককার অনেক জমিজমার মালিক। আজকাল আবার কাঠের কারবার শুরু করেছেন।’

‘ভদ্রলোক বললেন, রক্ষিতদের বাড়ির লোক জানে—তিনি এই ট্রেনে আসবেন। ও-বাড়ি থেকে লোক আসবে তাঁকে নিয়ে যেতে। সেই রকমই কথা আছে। উনি আপাতত আমার স্টেশনের অফিসঘরে কিছুক্ষণ বসে থাকতে চান। রক্ষিতবাড়ির লোক এলেই চলে যাবেন। আমার যদি আপত্তি থাকে তবে অবশ্য উনি বাইরে গিয়ে অপেক্ষা করতে পারেন।’

‘আমি বললাম, বাইরে আর কোথায় গিয়ে বসবেন! তার ওপর এই ঠান্ডা। আপনি বরং এখানেই বসুন। কী অসুখ রক্ষিতবাবুর?’

‘উনি বললেন, জানি না। গিয়ে দেখতে হবে। শুনলাম বেহুঁশ হয়ে পড়ে আছেন।’

‘ভদ্রলোক—মানে ডাক্তারবাবু একটা চেয়ার টেনে বসে পড়লেন। আমিও উঠতে পারলাম না। ভাবলাম, লোক তো এসে পড়বে এখুনি; ভদ্রলোক চলে গেলে অফিসে শিউরামকে রেখে আমি কোয়ার্টারে চলে যাব। শরীর ভাল লাগছে না। তা ছাড়া খিদেও পাচ্ছিল।’

‘দেখতে দেখতে সাড়ে আটটা বাজল, তারপর পৌনে নয়। আমি অফিস ছেড়ে উঠতে পারছি না। এক ভদ্রলোককে এ ভাবে বসিয়ে চলে যাই কেমন করে? অথচ বেশ কষ্ট হচ্ছিল বসে থাকতে। মাথা যেন ছিঁড়ে যাচ্ছে যন্ত্রণায়।’

‘আমি উসখুস করছি। ভদ্রলোককে বোঝাবার চেষ্টা করছি, এভাবে আর কতক্ষণ তিনি অপেক্ষা করবেন, আমিই বা বসে থাকব কেমন করে! ভদ্রলোক বড় অদ্ভুত ধরনের। কথাবার্তা প্রায় বলছেনই না, আমার কথার জবাবে দু’-একটা হ্যাঁ, হুঁ কিংবা না। উনি আমাকে লক্ষ করছিলেন না বিশেষ, ঘাড়-মুখ তুলে ছাদের অন্ধকারের দিকে তাকিয়ে বসে ছিলেন।’

‘ন’টা বেজে যাওয়ার পর আমি বাধ্য হয়ে উঠে পড়লাম। বললাম, রক্ষিতবাড়ি থেকে কেউ এখনও এল না। আপনার আসার কথা কি ওরা জানে? ভুল হয়নি তো আপনার? …আমার কথার জবাবে উনি মাথা নাড়লেন, না, ভুল হয়নি।’

‘আমি এ বার উঠে পড়লাম। বললাম, আপনি তা হলে বসুন, আমি কোয়ার্টারে যাচ্ছি। শরীরটা ভাল নয় আমার। এখানে শিউরাম থাকল—পোর্টার, আপনি চলে যাওয়ার পর সে অফিসঘরে এসে শুয়ে থাকবে।’

‘আমি শিউরামকে খুঁজতে আসছি যখন–তখন প্ল্যাটফর্মে একজনের সঙ্গে দেখা। চাদরে মাথা-কান মোড়া, গায়ে একটা মোটা কম্বল গোছের গরম চাদর, পরনে ধুতি। হাতে লণ্ঠন।…লোকটাকে আমি চিনি না। তবু মনে হল রক্ষিতবাড়ি থেকে আসছে। জিজ্ঞেস করলুম, তুমি রক্ষিতবাড়ি থেকে আসছ? লোকটা মাথা হেলাল। বললাম, যাও ডাক্তারবাবু আমার অফিসঘরে বসে আছেন অনেকক্ষণ হল। …লোকটা এগিয়ে গেল, আমিও কোয়ার্টারের দিকে পা বাড়ালাম।’

‘একটা কথা বলে রাখি। বেণুডিহিতে রাত্রে কোনও ঝঞ্ঝাট ছিল না। প্যাসেঞ্জার ট্রেন আসত না; গুডস ট্রেন যা আসত দু’-একটা, তাও থামত না। সোজা চলে যেত। কেবিনম্যান থাকত কেবিনে। যদি কখনও দরকার পড়ত—অফিস থেকে শিউরামরা এসে খবর দিত কোয়ার্টারে, আমি ঘুমচোখে ছুটে যেতাম।’

‘সেদিন নিজের কোয়ার্টারে এসে কোনও রকমে একটু কিছু মুখে গুঁজে একেবারে বিছানায়। ততক্ষণে বেশ জ্বর এসে গিয়েছে। ওখানকার সেই বিচিত্র ম্যালেরিয়াই হবে। আমার আর হুঁশ ছিল না।’

‘পরের দিন আর জ্বর নেই। মুখটা শুধু তেতো হয়ে রয়েছে। তা দিনের বেলায় রোদজল পেয়ে শরীরটা তাজা হয়ে উঠল। নিজের হাতে রান্নাবান্না। একটা কুকার ছিল। একবার করে স্টেশনে যাই, আবার কোয়ার্টারে ফিরে আসি। রক্ষিতবাবুর কথা মনে পড়ল। কিন্তু এমন কাউকে দেখলাম না—যার কাছে খবর নিতে পারি।’

‘যথারীতি সন্ধে হল। তারপর রাত। আটটা বাজল। সেদিনের গাড়িও এল সওয়া আটটায়। প্যাসেঞ্জার গাড়িটা দাঁড়াল মিনিট পাঁচ-সাত। ছেড়েও গেল। …আমি কাজকর্ম সেরে ফেলছিলাম আমার, এমন সময় দেখি কালকের সেই ভদ্রলোক— ডাক্তারবাবু, অফিসঘরে এসে দাঁড়িয়েছেন।’

‘আমি অবাক! ভদ্রলোকের সেই একই রকম পোশাক, হাতে কালকের মতনই গ্ল্যাডস্টোন ব্যাগ। আসলে ওটা তখনকার দিনের ডাক্তারবাবুদের ব্যাগ। কিছুই বুঝলাম না। বললাম, আপনি?’

‘উনি বললেন, কালী রক্ষিতকে দেখতে এসেছেন, পেশায় উনি ডাক্তার। রক্ষিতবাড়ি থেকে খবর গিয়েছিল, কালীবাবুর বাড়াবাড়ি অসুখ। ওঁর আসার কথা এই সময়, রক্ষিতরা জানে। লোক আসবে ও বাড়ি থেকে তাঁকে নিয়ে যেতে। উনি ততক্ষণ আমার অফিসঘরে বসে অপেক্ষা করতে চান। আমার কি আপত্তি আছে!’

‘আমি হতবাক! ব্যাপারটা আমার মাথায় ঢুকছিল না। একটা লোক গতকাল যে-সময়ে এসেছিলেন, আজও সেই সময়ে এসেছেন। একই রকম দেখতে, একই রকম পোশাক। আর আসার কারণও সেই কালী রক্ষিত, রক্ষিতবাবুর বাড়াবাড়ি অসুখ বলে ওঁকে দেখতে এসেছেন।’

‘আমি বললাম, আপনি তো কালও এসেছিলেন।’

‘উনি মাথা নাড়লেন। বললেন, না।’

‘আমি অবাক হয়ে বললাম, সে কী মশাই! কাল আপনি এই সময়ে আমার ঘরে এলেন। বললেন, কালীবাবুকে দেখতে এসেছেন। আমার এখানে ওই চেয়ারে আপনি রাত ন’টা পর্যন্ত বসে ছিলেন। আমি যখন বাড়ি চলে যাচ্ছি—তখন প্ল্যাটফর্মে একটা লোককে দেখলাম। আপনাকে নিয়ে যেতে এসেছে। …এর পরও আপনি বলবেন, আপনি কাল আসেননি! আশ্চর্য!’

‘ভদ্রলোক একটু হাসলেন যেন। বললেন, আপনি ভুল করছেন। আমি কখনও দু’বার আসি না। একবারই আসি। …বলেই উনি পেছন ফিরে দরজার দিকে তাকালেন। বললেন, আচ্ছা আমি আসি, ও-বাড়ির লোক এসে গিয়েছে। …বলতে-না-বলতে তিনি অফিসঘর ছেড়ে চলে গেলেন। আমি হতভম্ব।’

‘তারপর কী হল জানেন সদানন্দবাবু! শুনলে অবাক হবেন। আমি বোকার মতন খানিকক্ষণ বসে যখন অফিসঘর ছেড়ে ফিরে আসছি তখন রক্ষিতবাড়ির এক কর্মচারী বৈকুণ্ঠর সঙ্গে দেখা। হন্তদন্ত হয়ে আসছে। বলল, বাবুজি, কালীবাবু মারা গিয়েছেন। ঘণ্টাখানেক আগে। আমি লোকজন ডাকতে এসেছি। রাত শেষ হওয়ার আগে তাঁকে দাহ করতে হবে।’

‘আমি চমকে উঠে বললাম, সে কী! কাল না এক ডাক্তারবাবু এলেন দেখতে!’

‘লোকটা মাথা নাড়ল। বলল, আসার কথা ছিল বটে একজনের। কেউ আসেনি।’

‘আমি কেমন বোবা বোকা বিমূঢ় হয়ে তার দিকে তাকিয়ে থাকলাম। বুঝতে পারলাম না—কেমন করে তাকে বোঝাব যে, আমি নিজের চোখে পর পর দু’দিন একজনকে আসতে দেখেছি এখানে। তাঁরা ডাক্তার কি না জানি না, কিন্তু এসেছিলেন যে তা ঠিকই।’

গল্প শেষ করে রামতনু বলল, ‘আমি কাকে দেখেছিলাম জানি না। ভুল দেখেছিলাম কি না তাও জানি না। তবে কালী রক্ষিতের অসুখের কথা আমি আগে জানতাম না। জানতাম না, তাঁকে দেখতে আসার জন্যে কোনও ডাক্তারবাবুকে খবর দেওয়া হয়েছিল! তা হলে ওঁরা দু’জন কে? কেনই বা এসেছিলেন?’

১৮ ডিসেম্বর ১৯৯৬

heading1 = হরিমতির বাগান – শীর্ষেন্দু মুখোপাধ্যায়

হরিমতির বাগান – শীর্ষেন্দু মুখোপাধ্যায়

বিপিনবাবুর বউ হরিমতির খুব শখ ছিল একখানা বাগানওলা বাড়ি করবেন। কিন্তু কলকাতায় জমির যা দাম, তাতে বাগানওলা বাড়ি করার মাটি ছা-পোষা বিপিনবাবুর নেই। মফস্সলে গেলে হয়তো হয়, কিন্তু হরিমতি আবার শহরতলি পছন্দ করেন না, কলকাতার বাইরে যাওয়ার কথায় তিনি বেঁকে বসলেন, বললেন, “ও বাবা, কলকাতার বাইরে গেলে গড়িয়াহাটে বাজার করব কী করে?”

যাই হোক, শেষ অবধি একটা আপসরফা হল। নাকতলায় তিনতলার ওপর একখানা মাঝারি মাপের ফ্ল্যাট ধারকর্জ করে কিনে ফেললেন বিপিনবাবু।

হরিমতি ফ্ল্যাট দেখে দীর্ঘশ্বাস ফেলে বললেন, “এ তো বাক্স গো! গাছপালা না থাকলে আমার যে দম বন্ধ হয়ে আসে।”

বিপিনবাবু খুবই নিরীহ নির্বিরোধ মানুষ। বললেন, “আপাতত ফ্ল্যাটেই থাকো, কোনও দিন অবস্থার উন্নতি হলে বাগানওলা বাড়ি করা যাবে।”

হরিমতি বললেন, “আচ্ছা, আজকাল তো ঘরের মধ্যেই কিছু-কিছু গাছপালা করা যায় বলে শুনেছি, কী করে করা যায় তার বইও আছে, এনে দেবে একখানা?”

বিপিনবাবু খুঁজেপেতে ‘ঘরের মধ্যে চাষ’ বলে একখানা বই পেয়ে কিনে আনলেন।

কয়েক দিন কিছু বোঝা গেল না, দিনসাতেক পরে একদিন অফিস থেকে ফিরে বিপিনবাবু দেখলেন, তাঁর স্ত্রী হরিমতি আর দশ বছরের ছেলে রাহুল আর আট বছরের মেয়ে পুঁচকি বাইরের ঘরের এক ধারে মেঝের ওপর স্তূপাকার মাটি বিছিয়ে মাটির ওপর ঘাসের চাপড়া বসাচ্ছে।

বিপিনবাবু আঁতকে উঠে বললেন, “এ কী? বৈঠকখানা যে নোংরা হয়ে গেল?”

হরিমতি হেসে বললেন, “নোংরা হবে কেন? ঘাসের চাপড়া ঠিকমতো বসাই, তারপর দেখো, ঘরটাকে লন বলে মনে হবে।”

বিপিনবাবু নিরীহ মানুষ, অস্ফুট কণ্ঠে শুধু বললেন, “দুর্গা, দুর্গা, দুর্গতিনাশিনী!”

বাস্তবিকই দিন দুই পরে বৈঠকখানাটা একেবারে লন বলেই মনে হতে লাগল, সোফাসেট বিদেয় করে দিয়েছেন হরিমতি, অতিথিরা নাকি এসে ঘাসের ওপর বসবেন, সেটা অভিনব একটা ব্যাপারও হবে।

বিপিনবাবুর অস্বস্তি হচ্ছে, কিন্তু কিছু বলতে পারেন না, হরিমতি চটলে কুরুক্ষেত্র হবে।

কয়েক দিনের মধ্যেই দেখা গেল, লনের চার দিকে নানা বাহারি ফুলগাছের চারা বসে গেছে। দেওয়ালের একধারে একটা টবের ভেতর থেকে একটা লতানে গাছ দেওয়াল বেয়ে উঠবার চেষ্টা করছে।

বিপিনবাবু ভ্যাবাচ্যাকা খেলেন বটে, কিন্তু কোনও মন্তব্য করলেন না।

হরিমতি খুব অহংকার করে বললেন, “জানো তো, আজকাল অনেকেই আমার ঘরের বাগান দেখতে আসছে!”

“তাই নাকি?” বলে বিপিনবাবু খুব আহ্লাদ প্রকাশের চেষ্টা করলেন বটে, কিন্তু হাসিটা যেন মুখ ভ্যাংচানোর মতো হয়ে গেল।

অফিসের কাজে দিনকয়েকের জন্য একটু কলকাতার বাইরে যেতে হল বিপিনবাবুকে, দিন-কুড়ি বাদে এক সন্ধেবেলা বাড়ি ফিরে বৈঠকখানাতে ঢুকতে যেতেই মাথায় একটা পেল্লায় গুঁতো খেয়ে “বাপ রে!” বলে আর্তনাদ করে উঠলেন।

হরিমতি গম্ভীর হয়ে বললেন, “ইস, আর একটু হলেই চালকুমড়োটা বোঁটা ছিঁড়ে পড়ে যেত।”

“চালকুমড়ো!” বলে ঊর্ধ্বমুখ হয়ে বিপিনবাবুর চোখ বাস্তবিকই ছানাবড়া হল, ঘরের মধ্যে অতি স্তিমিত আলোয় তিনি ঝুলন্ত চালকুমড়োটা দেখতে পেলেন এবং সেটা গাছ থেকেই ঝুলছে। তার পর আরও যা দেখলেন তাতে তাঁর বিস্ময়ে বসে পড়ার কথা! দেখলেন, নানা লতাপাতা দেওয়াল বেয়ে উঠে ঘরের লাইট ঢেকে ফেলেছে। ফ্যান থেকেও ঝুলছে লতাপাতা।

না, বিপিনবাবু প্রতিবাদ করলেন না, করে লাভ নেই।

শোওয়ার ঘরে ঢুকেও তাঁর ভিরমি খাওয়ার জোগাড়। সেখানেও বড়-বড় টব এবং মেঝের ওপর মাটি ফেলে গাছপালার চর্চা শুরু হয়েছে। অনাবশ্যক আসবাবপত্র বিদেয় করে দেওয়া হয়েছে। তবে হ্যাঁ, এখনও খাট আর তার ওপর বিছানা আছে।

মাসখানেকের মধ্যেই ব্যালকনি থেকে লাউ-কুমড়ো, শসা আর ঝিঙের গাছ নীচে নামতে এবং ওপরে উঠতে শুরু করল। সন্ধের পর ঘরে রজনীগন্ধা এবং গোলাপের গন্ধ ম’ ম’ করতে লাগল, জানলাগুলো সম্পূর্ণ ঢেকে গেল নানা গাছপালায়।

সকাল থেকে পাড়া-প্রতিবেশীদের এবং তাদের সূত্রে আরও দর্শনার্থীদের ভিড় জমে যায় ফ্ল্যাটের সামনে। না, তা বলে তারা হুড়মুড় করে ফ্ল্যাটে ঢুকে পড়তে পারে না। হরিমতি একজন বা দু’জন করে দর্শনার্থীকে ফ্ল্যাটে ঢুকতে দেন এবং নিজে সব ঘুরিয়ে দেখান। রীতিমতো গাইডেড টুর।

বিপিনবাবুর অস্বস্তি বাড়ছে।

এক রাতে পাশ ফিরে পাশবালিশ বলে যা আঁকড়ে ধরলেন, পরে দেখা গেল, সেটি একটি জাম্বো লাউ।

আজকাল ফ্ল্যাটবাড়ির কেউ-কেউ এসে নগদ দামে সবজি কিনে নিয়ে যায়। তাতে হরিমতির হাতে দুটো পয়সা আসতে শুরু করেছে।

কিন্তু ক্রমে-ক্রমে ফ্ল্যাটবাড়ির ভেতরে এক ঘর থেকে অন্য ঘরে যাওয়াটা বেশ দুর্গম হয়ে উঠল, ঝোপঝাড় ঠেলে উঠছে, কোথাও-কোথাও বেশ বুকসমান উঁচু গাছপালা, বাইরে থেকে পাখিটাখি ঢুকে দিব্যি বাসা বানিয়ে ফেলছে গাছপালার মধ্যে। পুঁচকি আর হাবুলের পড়াশোনার বারোটা বাজার জোগাড়, কারণ, তাদের পড়ার টেবিলের ওপর কাঁকরোল, করলা ইত্যাদি ফল আছে। বইয়ের র‍্যাকে পুঁইডগা বাইছে। দিনে রাতে ঘরের মধ্যে নিশ্ছিদ্র অন্ধকার। লাইট জ্বাললেও আলো হয় না, কারণ আলো গাছপালায় ঢাকা পড়ে গেছে।

বিপিনবাবু একদিন খুব সাহস সঞ্চয় করে হরিমতিকে বললেন, “কাজটা কি ঠিক হচ্ছে?”

হরিমতি অতি উৎফুল্ল হয়ে বলে উঠলেন, “ওগো, সরকার থেকে আমাকে প্রাইজ দেবে। কাল সকালেই মন্ত্রী আসছেন আমার বাগান দেখতে।”

তা বাস্তবিকই মন্ত্রী এলেন, সঙ্গে বিশাল আমলা ও পুলিশবাহিনী। ঘরের ভেতরে ঢুকে চার দিকে টর্চ মেরে দেখে মন্ত্রী মুগ্ধ। তার পরই টিভির লোকজন এসে ছবি তুলল, হরিমতির ইন্টারভিউ নিল। সেদিনই বিকেলে রবীন্দ্রসদনে হরিমতিকে ‘কাননরানি’ উপাধিতে ভূষিত করে একটা রুপোর কাপ দিলেন মন্ত্রী।

বিপিনবাবু খুশি হবেন, না দুঃখিত হবেন বুঝতে না পেরে অবশেষে খুশি হবেন বলেই ঠিক করলেন। পরের ‘সেশনে’ ছেলে হাবুলকে একটা আশ্ৰমিক স্কুলের হস্টেলে আর মেয়েকে সারদেশ্বরী আশ্রমে দিয়ে দিলেন।

বিপিনবাবু আর হরিমতি ভালই আছেন। তাঁদের ফ্ল্যাটবাড়িটাকে লোকে ‘হরিমতির সবজি বাজার’ বলে অভিহিত করে। ফ্ল্যাটবাড়ির মধ্যে বিপিনবাবুর সঙ্গে হরিমতির মাঝে মাঝে দেখাও হয়ে যায়। কখনও ঝিঙে মাচানের তলায়, কখনও গোলাপঝাড়ের পাশে, কখনও লঙ্কাখেতে। বিপিনবাবুর কিছু একটা বলতে ইচ্ছে যায় হরিমতিকে, বলি-বলি করেও বলেন না, একটা দীর্ঘশ্বাস ফেলে গাছপালার মধ্যে গা-ঢাকা দেন।

একদিন মাঝরাতে উঠে বাথরুমে যাওয়ার জন্য খাট থেকে নামতে গিয়ে একটা ফোঁস-ফোঁস আওয়াজ শুনে সাঁত করে পা টেনে নিলেন বিপিনবাবু। সাপ নয় তো! টর্চটা জ্বেলে একটা কালোমতো লেজের অংশ যেন দেখতেও পেলেন ঘাসজঙ্গলে।

তারপর একদিন হঠাৎ রাত বারোটায় পাশের ঘরে একটা হুক্কা হুয়া শব্দ পেয়ে উঠে বসলেন বিপিনবাবু। ব্যাপারটা কী? শেয়াল ডাকছে নাকি?

মাসদুয়েক বাদে নিশুতরাতে একটা গর্জনের শব্দে ঘুম ভেঙে উঠে বসলেন বিপিনবাবু। বুকটা ধকধক করছে। কীসের ডাক? জেগে উঠে আবার নির্ভুল ডাকটা শুনতে পেলেন, ঘরের জঙ্গলে বাঘ ডাকছে। বিপিনবাবু বিড়বিড় করে বললেন, “দুর্গা, দুর্গা, দুর্গতিনাশিনী!”

পরদিনই হরিমতিকে বললেন, “ওগো, চলো আমরা অন্য কোথাও চলে যাই।”

হরিমতি একগাল হেসে বললেন, “বলো কী! আমার বাগানের এখন কত নাম, আর শুধু কি বাগান! বন্যপ্রাণী সংরক্ষণের জন্যও আমাকে নাকি কেন্দ্রীয় সরকার প্রাইজ আর পদ্মশ্রী দেবে।”

বিপিনবাবু আর কিছু বলার সাহস পেলেন না, বলার আর কীই-বা থাকতে পারে?

২ জুলাই ১৯৯৭

heading1 = মজাদার এক ফুটবল ম্যাচ আর দানাপুরি – বিমল কর

মজাদার এক ফুটবল ম্যাচ আর দানাপুরি – বিমল কর

এ আমাদের ছেলেবেলার গল্প। বছর পঁয়ষট্টি আগেকার। তখন আর কতই বা বয়েস, এগারো-বারো চলছে। যে মফস্সল শহরটিতে থাকতাম সেটি দেখতে ছিল চমৎকার। টিলার মতন ছোট ছোট পাহাড়, বালিয়াড়ি, দেদার গাছপালা— নিম কাঁঠাল বট থেকে বড় বড় দেবদারু, কুলঝোপ। কলকে ফুল আর কাঠচাঁপার গাছই কি কম ছিল! ওদিকে চাঁদমারি, বরফকল, ছোট লাইনের কু ঝিকঝিক গাড়ি, ব্রাঞ্চ লাইন।

আর ছিল বদুদা। মানে বৈদ্যনাথদা। বদুদার বন্ধুরা ডাকত, বোঁদে বলে, আমরা বলতাম বদুদা।

বাজারে বদুদার একটা মনিহারি দোকান ছিল। সেখানে বড়দের জিনিস ছাড়াও আমাদের জন্যে থাকত কাগজ, পেনসিল, খাতা, জেবিডি কালির বড়ি, কলমের নিব, লজেন্স, জলছবি, ডালমুট আরও কত কী!

বদুদা দেখতে ছিল রোগা, লম্বা! টিঙটিঙে বললেও চলে। সাইকেল চালাত পনপন করে। সাইকেল ছাড়া বদুদা নড়ত না। ধুতি পরত মালকোঁচা মেরে, গায়ে হাফ-হাতা শার্ট। প্যান্ট পরার রেওয়াজই তখন হয়নি। রেলের গার্ড সাহেব, টিকিট কালেক্টার ছাড়া আর কাউকে প্যান্ট পরতে আমরা দেখতাম না। দুই ডাক্তারবাবু—ঘটক আর মিত্তির জেঠাও ধুতি পরে রোগী দেখে বেড়াতেন।

বদুদার সাধ স্বপ্ন ভালবাসা বাতিক—যাই বলি না-কেন—সেটা ছিল তার ক্লাব নিয়ে। ফুটবল ক্লাব। ক্লাবের পোশাকি নাম ছিল, ফ্রেন্ডস ক্লাব। লোকে বলত, বদুর ক্লাব। আর বদুদার বন্ধুরা ঠাট্টা করে বলত, ‘বোঁদে ক্লাব’।

সেবার একটা বড়সড় ম্যাচ ছিল বদুদার ক্লাবের সঙ্গে লালবাঁধ কোলিয়ারির জুনিয়ার টিমের। এটাই ফাইনাল। চার-পাঁচটা গাঁট পেরিয়ে বদুদার ক্লাব— মানে আমাদের শহরের ক্লাব ফাইনালে উঠেছে। চাট্টিখানি কথা নাকি! ওদিকে লালবাঁধ হল তল্লাটের সেরা।

খেলা আমাদের শহরেই। চাঁদমারির গায়ে যে মস্ত মাঠ আছে সেখানে। ওটাই দিশি লোকের ফুটবল মাঠ। বড় মাঠ রেলের, সাহেবসুবো অ্যাংলোদের জন্যে। অনেক কাঠখড় পোড়ালে তবে সে মাঠ পাওয়া যায়। তার দরকারই বা কী! চাঁদমারির মাঠ কম কীসে! সেখানেই তো আমাদের ফুটবল খেলা হয়।

খেলার দিন একটু বেলা হতে-না-হতেই এক জোড়া সাইকেল আর টিনের চোঙা নিয়ে বদুদার দুই শাগরেদ পাড়া ঘুরতে বেরিয়ে পড়ল। আজ বিকেল চারটেয় চাঁদমারির মাঠে ফ্রেন্ডস ক্লাবের সঙ্গে লালবাঁধ কোলিয়ারি ক্লাবের ফাইনাল খেলা। আপনারা সকলেই মাঠে আসুন। আপনাদের শহর, আপনাদের ক্লাব; এই শহর ও ক্লাবের ইজ্জত রাখতে সবাই আসুন আপনারা। খেলার শেষে ফ্রি বরফজল আর লেবুর শরবত। আসুন আসুন। এমন খেলা আগে আর দেখেননি।

পাড়ায় পাড়ায় বার্তা রটিয়ে বদুদার চেলারা ফিরে গেল। আমরা বাচ্চাকাচ্চারা নাচতে লাগলাম। বদুদার বন্ধুরা রগড় করে বলতে লাগল, আজ বোঁদে ভার্সেস ল্যাংচার খেলা। আমাদের বোঁদেদা মরবে; দশটা গোল বাঁধা, এগারোটা হতে পারে। তবে খেলতে এসে কি অতটা বেইজ্জত করবে ওরা আমাদের! একটু দয়ামায়া দেখালে দশ, না হলে এগারো!

যে যাই বলুক আমরা একেবারে তিনটে বাজতে-না-বাজতেই চাঁদমারির মাঠের দিকে ছুট দিলাম। সবে জ্যৈষ্ঠমাস শেষ হয়েছে, আষাঢ় নেমেছে। এরই মধ্যে বৃষ্টি হয়েছে দু’-একদিন। সেদিনও আকাশ মেঘলা মেঘলা ছিল।

চারটে বাজার আগেই কোলিয়ারির হতকুচ্ছিত কয়লার গুঁড়োয় কালো এক লরি চেপে লালবাঁধের ছেলেগুলো এসে গেল। প্লেয়ারদের সঙ্গে এক গুচ্চের লোক। কারও হাতে ছাতা, কারও হাতে মোটাসোটা লাঠি। একজন এসেছে ভেঁপু নিয়ে, আর-একজন একেবারে সঙ সেজে।

ওদের দেখে গা জ্বালা করতে লাগল! ভেবেছে কী আমাদের? ছাতা লাঠি আমাদের নেই নাকি! পঞ্চু ওস্তাদ আছে আমাদের, লাঠি খেলার রাজা। আর ভেঁপু কী রে, আমরা বললে বানোয়ারির ব্যান্ড পার্টি চলে আসবে।

দেখতে দেখতে মাঠ ভরে গেল। ছেলে জোয়ান বুড়ো—না হোক শ’ দুই লোক। মাঠের পাশে সবাই বসে পড়েছে। কেউ কেউ দাঁড়িয়ে।

বদুদাও তার ক্লাবের টিম নিয়ে হাজির। চারটে এক্কাগাড়িতে আমাদের প্লেয়াররা। ওরা আসতেই আমরা চেঁচিয়ে উঠলাম; লম্ফঝম্প শুরু হল।

লালবাঁধের—ল্যাংচার দল যেন মুখ বেঁকিয়ে একবার দেখল আমাদের। ভাবল, আমরা নেহাতই ছাগল আর ওরা বাঘ সিংহ।

ঘড়িতে চারটে বাজে বোধ হয়। আকাশ মেঘলা হয়ে এল। লালবাঁধের কর্তা লোকটি একবার গোল পোস্ট দেখে এল। বাঁশ পুঁতে গোল পোস্ট করা হয়েছে এখানে। জালটাল নেই। তবে যেখানে যেখানে চুনের লাইন দেওয়ার কথা—দেওয়া আছে।

রেফারি লাইন্সম্যান মাঠে নেমে পড়লেন। ও হরি, রেফারি যে রেলের টিমের কদমকাকা। খুব কড়া লোক। নিজে ভাল খেলোয়াড়। হাত-পা চালাবার উপায় নেই। লাইন্সম্যান একজন আমাদের, অন্যজন ওদের। আমাদের লাইন্সম্যান জগদীশকাকা একেবারে লেবা। অন্য লোকটাকে চিনি না।

বদুদা তার টিমের প্লেয়ারদের কপালে মা কালীর পুজো-দেওয়া জবা ফুল ছুঁইয়ে মাঠে নামিয়ে দিল।

আকাশ আরও মেঘলা হয়ে এল। বাতাসও আসছিল ঠান্ডা।

খেলা শুরু হল।

পাঁচ-সাত মিনিটও হয়নি, লালবাঁধের বেঁটে গাট্টাগোট্টা ছেলেটা—ওদের রাইট ইন, দিল একটা গোল ঢুকিয়ে। তখনকার দিনে আজকালকার মতন হরেক রকম সিস্টেম—ছকটক বেরোয়নি। তা ছাড়া মফস্‌সল শহরে কে আর ছকের খবর রাখে। পাঁচ ফরোয়ার্ড, হাফ ব্যাক, ব্যাক, গোলকিপার নিয়ে খেলা। খেলতে খেলতে কেউ এগোল, কেউ পিছিয়ে গেল—সে অন্য কথা।

আমাদের গোলকিপারের ডাকনাম ভোঁদা। নামেও যেমন, কাজেও তেমনই। ভোঁদড় একেবারে! নয়তো ওই গোল কেউ খায়! ছি!

গোল হওয়ামাত্র লালবাঁধের লোকগুলো কী বিশ্রী চেল্লাতে লাগল। ভেঁপুঅলা মুটকু দিল ভেঁপু বাজিয়ে।

আমরা ভাবছি, ঠিক আছে—একটা তো মাত্র গোল। অত আহ্লাদের কী আছে, এখনই শোধ হয়ে যাবে। বদুদার ক্লাবেও চার-পাঁচটা ভাল প্লেয়ার আছে, জিতু রতন মানিক নন্তু। রতন ভীষণ মারকুটে, ল্যাংচা চালায় ফার্স্ট ক্লাস, তার ওপর দু’-পাঁচটার হাঁটু জখম করাও ওর কাছে কিছু নয়। বৃষ্টি পড়লে ছররা চালাবে। আর জিতুর পায়ে ম্যাগনেট লাগানো। একবার ঠিকমতন বল ধরলে দেখিয়ে দেবে লালবাঁধকে। ভাল কথা, তখন খেলা হত খালি পায়ে। বুট-ফুটের চলন হয়নি। রেলের মাঠে দু’-একজন অ্যাংলো সাহেবকেই যা বুট পরতে দেখেছি।

জিতু দু’-চারবার বল পেল, কিন্তু এগোতেই পারল না। ওদের হাফ ব্যাকের একটা যেন দৈত্য। যেমন চেহারা, তেমনই তাগড়াই। কার সাধ্য, ওকে ফাঁকি দিয়ে এগোতে পারে! বদুদার টিম এগোতেই পারছে না।

দেখতে দেখতে আবার একটা গোল। এ বারের গোলটা দিল লালবাঁধ—মানে ল্যাংচাদের রোগা পটকা সেন্টার ফরোয়ার্ড ছেলেটা। হেড করে গোল দিল। লালবাঁধের লোকগুলো আবার নাচতে লাগল। ভেঁপু বেজে উঠল আবার। ছাতা খুলে লাফ মারল ক’জন।

হাওয়া এল বাদলা। বৃষ্টি নেমেছে দূরে কোথাও।

হাফ টাইমের আগেই লম্বা চারটে গোল খেয়ে গেল আমাদের ক্লাব। না, আর কোনও চান্স নেই। আরও চার-পাঁচটা ওরা পরের হাফের জন্যে তুলে রেখেছে। বদুদা একেবারে মিইয়ে গিয়েছে। আমাদের প্লেয়াররা ঘেমে নেয়ে নেতিয়ে পড়ল।

কাতুকে বললাম, ‘চল বাড়ি যাই। এ-খেলা দেখে আর লাভ কী!’

কাতু বলল, “দাঁড়া। খেলার শেষে ফ্রি বরফজল আর শরবত খেতে হবে না!’

‘ধ্যুস! এর পর আবার শরবত।’

হাফ টাইম শেষ হল। খেলাও শুরু হল আবার। ফাইভ হয়ে গেল ওদের। আমরা আর মুখ তুলে তাকাতে পারছি না লজ্জায়। চেঁচাবার উদ্যমও ফুরিয়ে গিয়েছে।

এমন সময় দেখি আমাদের মগনলালবাবু আসছেন। সঙ্গে তাঁর সেই ফেরোশাস ভেড়িয়া— মানে ভেড়া। ওই ভেড়াটা লম্বায় হাত চারেক, গতরে মনখানেক তো হবেই। আর তার বেঁকানো পাকানো শিং যেন আরও ভয়ংকর। লোকে যেমন তার পোষা কুকুরের গলায় বকলস আর চেন বেঁধে বেড়াতে বেরোয়, মগনলালবাবু সেই ভাবে মোটা দড়ি দিয়ে তাঁর ভেড়ার গলাটি জুত করে বেঁধে নিয়ে বেড়াতে বেরোন মাঝেসাঝে। মগনবাবু এখানকার ফলপটির মালিক। তিনি দু’-তিনটি ভেড়িয়া পোষেন, আর এই ভেড়াদের নিয়ে আশেপাশে মায় কাতরসগড় পর্যন্ত ভেড়ার লড়াইয়ের কম্পিটিশানে লড়তে যান। তিনি বরাবরের ভেড়া-চ্যাম্পিয়ান।

পরনে চেক কাটা লুঙ্গি, গায়ে সাদা পাঞ্জাবি, মুখ ভর্তি পান—মগনবাবু মাঠে এসে হাজির। ওঁর চেহারাটিও দশাসই।

মগনবাবু এসেই বদুদাকে ডাকলেন, ‘এ বদুয়া, রেজান (রেজাল্ট) কিয়া রে?’

বদুদা কাঁচুমাচু মুখ করে বলল, ‘পাঁচ গোল খেয়ে গিয়েছি।’

‘পাঁচ!… তো উতনা ভাবিস কাহে রে। আর ভি দো তিন মারতে দে।’

আট-ন’?

হাঁ হাঁ, মারতে দে।’

‘হেরে ভূত হয়ে যাব।’

‘কুছ হবে না। আমি এতনা বরফ পানি, শরবত ফালতু পিলাতে টাকা দিয়েছি! তুই ঘাবড়াস না। হামার টিম দশ মেরে দেবে। সবুর কর।’

ওদের সাত হয়ে গেল। কী লজ্জা।

মগনবাবু তার লড়ুইয়ে ভেড়িয়াকে যে দড়িতে বেঁধে এনেছিলেন, সেটি মোটা তো বটেই, তার ওপর লম্বার মাপও কম নয়। বিশ-ত্রিশ হাত তো হবেই। দড়িটি পাকিয়ে গোল করে তাঁর হাতে ধরা রয়েছে।

আটটা গোল যখন হতে যাচ্ছে মগনবাবু তাঁর ডেঞ্জারাস ভেড়াটিকে কানে মন্ত্র দিয়ে পিঠ থাপড়ে হঠাৎ বললেন, ‘এ দানাপুরিয়া বেটা, যা লাগ যা।’ বলে ভেড়াটিকে মাঠে ঠেলে দিলেন। অবশ্য দড়ির শেষ প্রান্তটি তাঁর হাতে।

দানাপুরিয়া ভেড়া তার মারাত্মক শিং নিয়ে ঘাড় নিচু করে মাঠের মধ্যে ঢুকে পড়ল।

লালবাঁধ থমকে গেল। ভয় পেয়ে দাঁড়িয়ে পড়ল প্লেয়ারগুলো।

রেফারি কদমকাকা বাঁশি বাজিয়ে খেলা থামিয়ে দিলেন।

মগনবাবুকে ডাকলেন কদমকাকা।

‘মগনবাবু, এটা কী! দিস ইজ ফুটবল, ভেড়ার লড়াই নয়। আপনি ভেড়া ছেড়ে দিচ্ছেন কেন মাঠে?

মগনলাল হাসলেন। ‘ভেড়িয়া তো ছুটে যায় কদমকাকা। দানাপুরি আছে না! ইজ্জত হুঁশ রাখে। বহুত তেজি!’

‘না। আপনি দড়ি সামলান। মাঠে আপনার ভেড়া ঢুকতে পারবে না।’

‘তো ঠিক আছে। আমি চুনা-দাগির পাশ মে থাকব।’

খেলা শুরু হল আবার।

কিন্তু মগনবাবু এমন ভাবে তার দানাপুরিকে লেলিয়ে দিতে লাগলেন পাশ থেকে যে, লালবাঁধের প্লেয়ারগুলো ভয়ে গুটিয়ে গেল। তাদের মনে হচ্ছিল—এই বুঝি ওই মারাত্মক ভেড়াটা ছুটে এসে তাদের গুঁতিয়ে শেষ করে দেবে।

বদুদার ক্লাব ফটাফট দুটো গোল শোধ করল।

লালবাঁধ দাঁড়িয়ে পড়ল।

বদুদার ক্লাব চারটে গোল মেরে দিল।

হে ভগবান, আর চারটে।

আমরা চেঁচাতে লাগলাম। ‘মার মার, আর চারটে মেরে দে। ল্যাংচাকে শেষ করে দে!’

শেষপর্যন্ত দেখা গেল, খেলা শেষ হওয়ার আগে আট আট হয়ে গিয়েছে।

মগনবাবু বললেন, ‘এ বদুয়া বরফপানি আর শরবত পিলা দে সবকে।’

কদমকাকা বললেন, ‘ব্যাপারটা ফেয়ার হল না।’

মগনবাবু বললেন, “আরে আমি থোড়াই মাগনায় এদের বরফপানি শরবত বাটব! তো ঠিক আছে, আউর একঠো ম্যাচ হয়ে যাবে কোই দিন।’

লালবাঁধের প্লেয়ার আর লোকজনরা চটেমটে বরফজল শরবত মুখে দিল না। তাদের লরি চেপে ফিরে গেল সঙ্গে সঙ্গে।

মগনলালবাবু তাঁর ভেড়ার মাথায় হাত বুলিয়ে আদর করে বললেন, ‘আরে দানাপুরি, তোকে দেখেই ওরা ডর পেয়ে গেল রে! চল, ঘর যাই।’

ততক্ষণে বৃষ্টিও এসে গেল।

৩ জুন ১৯৯৮

heading1 = চারুহাসিনীর দেওয়াল-সিন্দুক – সুচিত্রা ভট্টাচার্য

চারুহাসিনীর দেওয়াল-সিন্দুক – সুচিত্রা ভট্টাচার্য

চারুহাসিনীর মৃত্যুর পর মহা ফাঁপরে পড়ে গেছে তাঁর তিন ছেলে। আজ পনেরো দিন হল মারা গেছেন চারুহাসিনী, তাঁর শ্রাদ্ধশান্তি পারলৌকিক ক্রিয়াকর্ম চোকা পর্যন্ত কোনও ঝঞ্ঝাট ছিল না, তার পরেই দেখা দিয়েছে সমস্যাটা। চারুহাসিনীর দেওয়াল-সিন্দুকটি কিছুতেই খোলা যাচ্ছে না।

চারুহাসিনীর সিন্দুকের অন্দরমহলটি অতি মূল্যবান। তাঁর ছেলে, বউ, নাতি-নাতনিরা তো বটেই, লতায়-পাতায় আত্মীয় থেকে শুরু করে এই মায়াপুর গ্রামের বাচ্চা-বুড়োরা পর্যন্ত জানে ওই সিন্দুকেই সর্বস্ব লুকিয়ে রাখতেন চারুহাসিনী। এই ‘সর্বস্ব’র পরিমাণ নেহাত কম নয়। জমি-বাড়ির দলিল তো আছেই, সঙ্গে সোনাদানা টাকাপয়সা কি আর নেই কিছু! চারুহাসিনীর ছেলেদের বিশ্বাস, সিন্দুক খুললে মাথাপিছু লাখ দু’লাখ তো জুটবেই, বেশিও হতে পারে। নিজের নিজের ভাগ গুছিয়ে নিয়ে সবাইকে এবার ফিরতে হবে না নিজের জায়গায়!

হ্যাঁ, নিজের জায়গা। মায়াপুরে বাড়ি বটে, তবে চারুহাসিনীর কোনও ছেলেই আর এখানে থাকে না । সত্যি বলতে কী, তারা বছরান্তে এ-গ্রামের ছায়াও আর মাড়ায় কি না সন্দেহ। তারা সব শহুরে মানুষ, কাজের লোক, অজগাঁয়ে পড়ে থাকা বুড়ি মাকে দেখতে আসার তাদের সময় কোথায়! বড়জোর বিজয়ার পর ছুটতে ছুটতে এল, প্রণামটি সেরে রাত পোহাতে-না-পোহাতে আবার যে যার মতো ফিরে গেল, মা’র সঙ্গে সম্পর্ক শেষ। নাতি-নাতনিরাও সব শহুরে ছেলেমেয়ে, গ্রামে এসে তাদেরও একটি দিনের তরে মন টেকে না।

এবার অবশ্য সকলকেই আসতে হয়েছে, থাকতেও হয়েছে। দায়ে পড়ে। মা’র মৃত্যু বলে কথা, এসেই চলে গেলে, পাঁচজনকে দেখিয়ে মা’র জন্য চোখের জল না ফেললে, ঘটা করে শ্রাদ্ধশান্তি না করলে লোকে নিন্দে করবে না? এখন মানে মানে আখের গুছিয়ে ফিরতে পারলে সকলেরই সব দিক থেকে মঙ্গল।

শুধু এই সিন্দুক খোলার সমস্যাটাই এমন ফ্যাসাদে ফেলে দিল!

দেওয়ালে গাঁথা সিন্দুকটা আছে দোতলার বড় ঘরে। মায়াপুরেরই এক নামী কর্মকার বলরামকে দিয়ে এটা বানিয়েছিলেন চারুহাসিনীর শ্বশুরমশাইয়ের বাবা। অনেককাল আগে, যখন এই বাড়ি তৈরি হয়েছিল, সেই সময়ে। সিন্দুকটা আকারে তেমন প্রকাণ্ড নয়, দৈর্ঘ্যে প্রস্থে কোনও দিকেই ফুট দুয়েকের বেশি হবে না, তবে জিনিস হিসেবে ভারী মজবুত। মোটা লোহার বডি, চওড়া পেতলের হাতল, তার পাশে এক ইয়া পেতলের চাকা।

সিন্দুক খোলা-বন্ধ করার পদ্ধতিটাও ভারী বিটকেল। দশ-দশখানা চাবি আছে সিন্দুকের, প্রত্যেকটি চাবিতে আলাদা আলাদা নম্বর। শূন্য থেকে নয়। ইচ্ছে করলে দশটা চাবি দিয়েও সিন্দুক খোলাবন্ধ করা যায়, আবার চাইলে একটা চাবি দিয়েও। অনেকটা আজকালকার কম্বিনেশন লক সিস্টেমের মতো।

কায়দাটা আর-একটু খোলসা করা যাক।

কেউ যদি শুধু এক নম্বর চাবি ব্যবহার করতে চায় তবে তাকে এক নম্বর চাবি ঢুকিয়ে চাকাটাকে এক পাক ঘোরাতে হবে। পাঁচ নম্বর ব্যবহার করতে চাইলে পাঁচ লেখা চাবি ঢুকিয়ে চাকা ঘোরাতে হবে পাঁচবার। শূন্য নম্বর চাবির জন্য চাকা ঘুরবে দশবার…। কেউ যদি একসঙ্গে দুটো চাবি ব্যবহার করতে চায়, ধরা যাক এক আর দুই। তখন এক নম্বর চাবি আগে ঢুকিয়ে চাকা একবার ঘোরাতে হবে, তারপর দু’নম্বর চাবি ঢুকিয়ে চাকা দু’বার। যদি কেউ একসঙ্গে ন’টা চাবি ব্যবহার করতে চায়, ধরা যাক নয় আট এক দুই সাত ছয় তিন চার পাঁচ । তা হলে তাকে প্রথমে ন’নম্বর চাবি ঢুকিয়ে চাকা ন’বার ঘোরাতে হবে, তারপর আট নম্বর চাবি দিয়ে ঢুকিয়ে চাকা আটবার, তারপর এক নম্বর চাবি ঢুকিয়ে চাকাটাকে একবার…সেই পাঁচ পর্যন্ত। খোলার কৌশল ঠিক এর উলটো। অর্থাৎ শুরু করতে হবে পাঁচ নম্বর থেকে, চলবে সেই নয় পর্যন্ত। কেবল চাকা ঘুরবে উলটো দিকে। অর্থাৎ কী ভাবে সিন্দুকটা বন্ধ করা হয়েছে সেটা জানা না থাকলে কোনও ভাবেই সিন্দুক খোলা সম্ভব নয়। এবং এই নিয়েই যত গণ্ডগোল। চারুহাসিনী ঠিক কোন কোন নম্বরের চাবি দিয়ে সিন্দুক বন্ধ করেছেন, তা কাকপক্ষীও জানে না। সারাদিন ধরে চারুহাসিনীর তিন ছেলে, ছেলের বউ, আর পাঁচ নাতি-নাতনি একটার পর একটা চাবি ঢোকাচ্ছে আর চাকা ঘোরাচ্ছে, কিন্তু সিন্দুকের দরজা অনড়। মাঝখান থেকে চাবি চাকা ঘোরাতে ঘোরাতে সকলের পিঠ কাঁধ ব্যথা হয়ে গেল। কেউ বা হট ওয়াটার ব্যাগ চাপাচ্ছে কাঁধে, কেউ বা নুনের পুলটিশ দিয়ে গরম সেঁক দিচ্ছে, কেউ ঘ্যাসর ঘ্যাসর মলম ঘষে চলেছে।

হতাশ হয়ে রাতে ছাদে মিটিং-এ বসল সবাই। নিয়মভঙ্গের দিন আজ খাওয়াদাওয়াটা বেশ জম্পেশ হয়েছিল। পুকুরে জাল ফেলিয়ে ইয়া বড় বড় কাতলা মাছ ধরিয়েছিল এ-বাড়ির পুরনো কাজের লোক নীলমাধব, সেই মাছের কালিয়া, সঙ্গে মুড়িঘণ্ট, দাদখানি চালের ভাত, নিজেদের খেতের শাকসবজি, দই, মিষ্টি—এলাহি আয়োজন। এত আহারের পরেও কারও মনে সুখ নেই। বসন্তকাল, মিঠে মিঠে দখিনা বাতাস বইছে, আকাশে সুন্দর চাঁদও উঠেছে একটা, তবু কারও কিছুই ভাল লাগছে না। সকলেই শুধু এ ওর মুখের দিকে তাকায়, আর ফোঁস ফোঁস দীর্ঘশ্বাস ফেলে।

এক সময়ে আর চুপ থাকতে পারল না চারুহাসিনীর বড় ছেলে শ্যামাকান্ত। বর্ধমান স্টেশনের ধারেই বড়সড় এক স্টেশনারি দোকান আছে তার। রমরমা ব্যবসা। সে ভারিক্কি দোকানদারি গলায় বলে উঠল, “কী রে, আর কতক্ষণ এভাবে গুমসুম মেরে কাউন্টারে বসে থাকব, অ্যাঁ? মালপত্র কী ভাবে গস্ত করা যায় তার একটা পরামর্শ দে।”

ছোট ছেলে রমাকান্ত রেলে চাকরি। চিত্তরঞ্জনে পোস্টেড। বিরক্তিভরা স্বরে সে বলল, “আমি তো অনেকক্ষণ শানটিং করার উপায় বাতলে গিয়েছি। সিগন্যাল ডাউন হয়ে গেছে, এবার সিন্দুকটা ভেঙে ফ্যালো।

শ্যামাকান্তর বউ শ্যামলী হাঁ হাঁ করে উঠল, “যাহ, তা কী করে হয়! মাত্র ক’দিন আগে মা মারা গেছেন, এখনই সিন্দুক ভাঙলে লোকে ছি ছি করবে না?”

মেজো ছেলে সুধাকান্ত রানিগঞ্জে এক কয়লাখনির ওভারসিয়ার। সে প্রায় সঙ্গে সঙ্গে খেঁকিয়ে উঠেছে, “লোকের ছি ছি করার কী আছে? খাদান আমাদের, কোদাল বেলচা আমাদের, কী ভাবে কয়লা তুলব সে আমরা ঠিক করব।”

“আহা, উত্তেজিত হচ্ছ কেন?” সুধাকান্তর স্ত্রী সুমতি স্বামীকে শান্ত করার চেষ্টা করল, “আচ্ছা, সেই বলরামের নাতিকে ডেকে আনলে হয় না? সেও তো শুনেছি তালা-চাবি বানায়। সে যদি একটা সবখোল চাবি দিয়ে লকটা খুলে দিতে পারে…!”

রমাকান্তর বউ রমলা বলে উঠল, “তোমার দেওর সকালেই বলরামের নাতির কাছে গিয়েছিল। সে সাফ বলে দিয়েছে এই সিন্দুক খোলা তার কম্মো নয়।”

শ্যামাকান্ত বলল, “কিন্তু সিন্দুকটা কোনও দিনই খোলা যাবে না, এ নিশ্চয়ই মা চাননি। অবশ্যই মা কাউকে-না কাউকে কিছু বলে গেছেন।”

সুমতি বলল, “আমরা তো মা মারা যাওয়ার আগেই এসেছি। মা’র তখনও পুরো জ্ঞান ছিল। মা’র মুখে গঙ্গাজল, হরিনাম শোনালাম, কই মা আমাকেও তো কিছু বলে যাননি!”

রমাকান্ত সন্দিগ্ধ চোখে মেজো বউদির দিকে তাকাল। বোধ হয় কথাটা বিশ্বাস করল না।

তাদের তিন ভাইয়ের পরিবারে পরিবারে এতটুকু সদ্ভাব নেই, নেহাত আজ অবস্থার ফেরে পড়ে সকলে একত্র হয়েছে। সে বেশ চিমটি কাটা সুরে বলল, “হয়তো মা তোমাকে বলতে চাননি। হয়তো কাজের লোকদের বলে গেছেন।”

শ্যামাকান্তর বড় ছেলে রাজা এবার ক্লাস টুয়েলভে উঠেছে। নাকের নীচে তার ঘন গোঁফের রেখা, গলাটাও দিব্যি হেঁড়ে হেঁড়ে। সে পাশ থেকে ফুট কাটল, “ওদের কাছে বলে যাওয়াই তো স্বাভাবিক। ওরাই তো ঠাম্মার সেবাযত্ন করত।”

সুধাকান্তর মেয়ে টুনটুনি এখন ক্লাস নাইনে। বিনুনি দুলিয়ে বেশ টুকুর টুকুর কথা বলে। সে টুকুস মন্তব্য জুড়ল, “রাজাদা ঠিকই বলেছে। নীলমাধব জ্যাঠারাই তো ঠাম্মার আপনজন ছিল।”

বড়রা সকলেই যেন বেশ অস্বস্তিতে পড়ে গেছে। এ-ও মুখ-চাওয়াচাওয়ি করছে। শ্যামাকান্ত ভার গলায় বলল, “বেশ, তা হলে মান খুইয়ে কাজের লোকেদেরই ডাকা যাক। নীলমাধব কমলমণি মানদা, ওরাই এসে বলে দিক…”

এক হাঁকেই তিনজন ছাদে হাজির। কমলমণির বয়স বছর ষাটেক, সে এ-বাড়িতে রান্নার কাজ করছে বহুকাল। প্রশ্ন শুনে উত্তর দেবে কী, হাঁউমাউ করছে, “আমি কিছু বলতে পারবুনি, আমি কিছুটি বলতে পারবুনি…”।

মানদার বয়স বছর পঞ্চাশ। সে ছিল চারুহাসিনীর সর্বক্ষণের সঙ্গী। গিন্নিমার মৃত্যুতে ভারী ভেঙে পড়েছে সে। কাঁদো কাঁদো গলায় বলল, “মা কী একটা চিঠির কথা বলেছিলেন বটে, আমার ঠিক মনে নেই।”

বৃদ্ধ নীলমাধবের উত্তরটাই চমকপ্রদ হল। সে বলল, “মা আমায় বলেছিলেন তোমাদের নাকি সব জানিয়ে দিয়েছেন।”

“জানিয়ে দিয়েছেন? আমাদের?” একসঙ্গে তিন ভাইয়ের গলা ঠিকরে উঠল, “বুড়ো হয়ে কি তোর ভীমরতি হয়েছে নাকি? কবে জানিয়েছেন মা?”

চারুহাসিনীর এই তিন ছেলেকেই কোলেপিঠে করে মানুষ করেছে নীলমাধব। কিন্তু তারা এখন আর একটুও মান্যিগণ্যি করে না। বরং পান থেকে চুন খসলেই বিশ্রী ভাবে তেড়ে ওঠে। তবু নীলমাধবের তাদের ওপর রাগ নেই। সে বিনীত গলাতেই বলল, “পুজোর পর উনি নাকি তোমাদের সকলকে চিঠি দিয়েছেন। তাতেই নাকি…”

শ্যামাকান্ত সুধাকান্তর দিকে ঘুরে তাকাল, সুধাকান্ত রমাকান্তর দিকে। রমাকান্ত বলে উঠল, “ফের বাজে কথা! সেই চিঠিতে তো সিন্দুকের কথা কিছু ছিল না। অন্তত আমারটাতে তো নয়ই।”

শ্যামাকান্ত বলল, “আমার চিঠিটা তো আমি বর্ধমানে রেখে এসেছি। তোদের কারও চিঠি কি সঙ্গে আছে? একবার দেখা যায়?”

রমাকান্তর মেয়ে বুলবুলি সুধাকান্তর ছোট ছেলে ঝান্টুর সঙ্গে খুনসুটি করছিল। সে হঠাৎ চেঁচিয়ে উঠল, “ঠাম্মার চিঠি তো মা ফেলে দিয়েছিল। ওটা এখন আমার কাছে আছে। আমি ঠাম্মার সব চিঠি রেখে দিই।”

রমা অপ্রতিভ স্বরে বলল, “যাহ, ফেলব কেন? হয়তো কাজের লোকটা ঝাট দিতে গিয়ে…। তোর কাছে এখন আছে চিঠিটা?”

“আছে তো।”

“যা, নিয়ে আয়।”

শুধু মুখের কথা খসার অপেক্ষা, বুলবুলি নিমেষে উড়ে গেল নীচে। উড়তে উড়তেই মিনিট পাঁচেকের মধ্যে ফিরল। হাতে এক মলিন পোস্টকার্ড।

চাঁদের আলোয় চিঠিটা পড়ার চেষ্টা করল সবাই। পারল না। দোতলা থেকে হ্যারিকেন আনানো হয়েছে, সেই আলোতে শেষে জোরে জোরে পড়া হল চিঠি।

স্নেহের রমা,

আশা করি তুমি, বউমা এবং বুলবুলি কুশলেই আছ। বিজয়ার পর আসিয়াছিলে, এক বেলাও থাকিলে না, মনে বড় দুঃখ পাইয়াছি। যাকগে, কী আর করা, তোমরা তোমাদের সংসার লইয়াই সুখে থাকো। আমার দিন ফুরাইয়া আসিতেছে, শেষ ক’টা দিন শ্রীহরির অষ্টোত্তর শতনাম জপ করিয়াই কাটাইয়া দিব। নামজপের অপার মহিমা, ইহাতেই চিত্ত শীতল হয়। আমার মৃত্যুর পর কথাটি স্মরণে রাখিয়ো। আশীর্বাদ নিয়ো।

ইতি—হতভাগিনী মা।

একটুক্ষণ সকলেই চুপ। তারপর সুধাকান্ত বলে উঠল, “আশ্চর্য, মা তো এই এক চিঠি আমাকেও লিখেছিলেন।”

শ্যামলী অস্ফুটে বলল, “হ্যাঁ, আমাদের চিঠির ভাষাও তো ওই একই ছিল।”

আবহাওয়া গম্ভীর হয়ে গেছে। তারই মধ্যে সুমতি বলে উঠল, “কী কাণ্ড! মা কি একটাই চিঠি লিখে ফোটোকপি করেছিলেন নাকি?”

শ্যামাকান্ত বেজার মুখে বলল, “মা তো প্রায় সব সময়েই এই ভাষাতে চিঠি লিখতেন। এতে সিন্দুক খোলার কথা কোথায়?”

সুধাকান্ত কটমট করে নীলমাধবের দিকে তাকাল, “কী রে, তুই আমাদের সঙ্গে ফাজলামি করছিলি নাকি?”

নীলমাধব মাথা নিচু করে দাঁড়িয়ে। বলল, “আমাকে মা ওই কথাই বলেছিলেন, বিশ্বাস করো। বলেছিলেন, ওরা যদি সিন্দুক খোলার কথা তোলে, তা হলে আমার শেষ চিঠির কথা মনে করিয়ে দিস।”

কথা চালাচালির মধ্যে হঠাৎ রাজা এগিয়ে এল। ফস করে চিঠিটা নিয়ে নিয়েছে বাবার হাত থেকে। উলটেপালটে দেখল। শুঁকছে। শ্যামলীর দিকে এগিয়ে দিয়ে বলল, “দ্যাখো তো, পেঁয়াজের গন্ধ পাও কি না!”

শ্যামলী অবাক হয়ে ছেলের দিকে তাকাল। তারপর চিঠিটা শুঁকতে শুঁকতে বলল, “কই, না তো।”

“তা হলে বোধহয় গন্ধ উঠে গেছে।” বলেই মা’র হাত থেকে পোস্টকার্ডটা নিয়ে হ্যারিকেনের মাথায় ধরল রাজা।

রমাকান্ত হাঁ হাঁ করে উঠল, “করছিস কী? চিঠিটা পুড়ে যাবে যে!”

রাজা বিজ্ঞের মতো হাসল, “তোমরা ক্রাইম স্টোরি পড়োনি ছোটকাকা? পেঁয়াজের রস দারুণ ইনভিজিবল ইঙ্কের কাজ করে। নির্ঘাত ওই অদৃশ্য কালি দিয়ে কিছু লিখে গেছে ঠাম্মা, গরমে ধরলেই ফুটে উঠবে।”

নীলমাধব আমতা আমতা করে বলল, “মা? মাকে তো আমি কোনওদিন পেঁয়াজ ছুঁতেও দেখিনি।”

“হেঁ হেঁ, এখন ম্যাজিক দ্যাখো।”

সকলেরই চোখ জ্বলজ্বল। হা হতোস্মি, তাপে পোস্টকার্ড গাঢ় বাদামি হয়ে এল, কিন্তু লেখার দেখা নেই।

রাজার মুখ ক্রমে শুকিয়ে এতটুকু। তাই দেখে ভারী মজা পেয়েছে বুলবুলি। হিহি হাসছে, আর বুড়ো আঙুল দেখাচ্ছে। ছেলের অপমানে মুখ গোমড়া হয়ে গেল শ্যামলীর। ফস করে কী যেন বলল রমলাকে, সঙ্গে সঙ্গে ঝেঁঝে উঠেছে রমলা। মাঝখান থেকে সুমতি একটা টিপ্পনী ছুড়ে দিল, অমনি রমাকান্ত রেগে কাঁই। শ্যামাকান্ত যত তাকে বোঝানোর চেষ্টা করে, সে তত তেড়ে তেড়ে ওঠে। সুধাকান্তর সঙ্গেও রমাকান্তর লেগে গেল জোর, সেও খুব চেল্লাচ্ছে। তিন ভাইয়ে প্রায় লাঠালাঠি বাধার উপক্রম।

রাতের সভা ছত্রখান হয়ে গেল।

তিন ভাইয়ের সকলেই নিজের নিজের ঘরে শুতে চলে গেছে। কিন্তু কারও চোখেই ঘুম নেই। উত্তেজনা থিতিয়ে গেছে বটে, তবে চিঠিটা এখনও বনবন করে ঘুরছে মাথায়। মা তাদের সঙ্গে কী খেলাটা খেলে গেছেন কিছুতেই কেউ ধরতে পারছে না।

এক সময়ে ক্লান্ত হয়ে ঘুমিয়ে পড়ল সকলে। ঘুমিয়ে ঘুমিয়ে স্বপ্ন দেখছে আপনা আপনি খুলে গেছে সিন্দুক। ভেতরে থরে থরে সাজানো আছে টাকা গয়না…

কাকভোরে হঠাৎ বুলবুলির ঘুম ভেঙে গেল। কোত্থেকে একটা গুনগুন ধ্বনি ভেসে আসছে না? মা বাবা অঘোরে ঘুমোচ্ছে, পা টিপে টিপে ঘরের বাইরে বেরিয়ে এল বুলবুলি। সবে হালকা হালকা আলো ফুটেছে, যেন রাত্তিরকে একটু একটু করে মুছে দিচ্ছে আর একটা নতুন সকাল। পিক পিক পাখি ডেকে উঠছে। কী নরম, কী অপরূপ যে লাগছে চারদিক।

বারান্দায় এসে শব্দটার উৎস খুঁজে পেল বুলবুলি। আধো আলো আধো অন্ধকার মাখা বারান্দার এক কোণে বসে কে অমন দুলে দুলে গান গাইছে? নীলমাধব জ্যাঠা না?

বুলবুলি পা টিপে টিপে নীলমাধবের কাছে গেল। কী সব মুকুন্দ মুরারি কেশব গোবিন্দ গোপাল বাসুদেব বলে বলে গান গাইছে নীলমাধব! চোখ বন্ধ, হাত জোড় করা।

বেশিক্ষণ ধৈর্য ধরে দাঁড়িয়ে থাকতে পারল না বুলবুলি। আলতো ঠেলা দিয়েছে নীলমাধবকে।

নীলমাধব চোখ মেলে তাকাল। রমাকান্তর দশ বছরের এই ফুটফুটে মেয়েটাকে ভারী ভাল লাগে নীলমাধবের। মুখখানা যেন চারুহাসিনীরই বসানো। কথাবার্তা আচার-আচরণও চারুহাসিনীর কথা মনে পড়িয়ে দেয়।

হাসি হাসি মুখে নীলমাধব বলল, “কী গো দিদি, এত ভোরে ভোরে উঠে পড়েছ যে?”

“তোমার গান শুনেই তো ঘুম ভেঙে গেল।” বুলবুলি থেবড়ে বসল নীলমাধবের পাশে, “ওটা কী গান গাইছিলে গো জেঠু?”

নীলমাধবের হাসি ছড়িয়ে গেল, “দুর পাগল, গান কোথায়? ও তো আমি শ্রীহরির নাম জপ করছিলাম।”

“শ্রীহরির নাম জপ? কই, হরি হরি তো করছিলে না?”

“ওরে দিদি, আমি শ্রীহরির অষ্টোত্তর শতনাম জপ করছিলাম।”

“সেটা আবার কী?”

“ওমা, তাও জানো না? শ্রীকৃষ্ণের একশো আটটা নাম আছে। মা বলতেন রোজ ভোরে উঠে ওই একশো আটটা নাম জপ করে নিলে সারাটা দিন বড় ভাল যায়। শুনবে নামগুলো? শ্রীকৃষ্ণ, শ্যাম, কানু, মধুসূদন, মুরলীধর, দর্পহারী, যশোদাদুলাল, পুণ্ডরীকাক্ষ, কালিয়া, শৌরি, গোপীজনবল্লভ, কংসহা, অচ্যুত…”

পুরোটা আর শোনা হয়ে উঠল না বুলবুলির। হঠাৎ মাথার ভেতর বিব বিব বাজতে শুরু করেছে—একশো আট! একশো আট! ঠাম্মার চিঠিতে অষ্টোত্তর শতনামের কথা বলা আছে না?

নীলমাধবকে স্তম্ভিত করে দিয়ে সহসা বুলবুলি বড় ঘরের দিকে ছুটেছে। সোজা চারুহাসিনীর দেওয়াল সিন্দুকের সামনে। সার সার দশখানা চাবি হাতলে ঝুলছে। প্রথমে আট নম্বর চাবিটা নিল বুলবুলি। চাবি গলিয়ে উলটো দিকে চাকা ঘোরাল আট বার।

শূন্য নম্বর চাবি গলিয়েছে এবার, দশবার উলটো দিকে চাকা ঘোরাল। তারপর এক নম্বর চাবি গলিয়ে একবার। কুট করে একটা শব্দ হল না? দুরু দুরু বুকে বুলবুলি হাতলটা ধরল। টান দিতেই সিন্দুক হাঁ।

প্রবল আনন্দে বুলবুলি চিৎকার করে উঠল, “চিচিং ফাঁক! চিচিং ফাঁক! সিন্দুক খুলে গেছে!”

মুহূর্তে গোটা বাড়ি জেগে গেল। সবাই আঁকুপাকু করে দৌড়ে এসেছে। জোড়া জোড়া বিস্ফারিত চোখ দেখছে সিন্দুকের অভ্যন্তর ফাঁকা, বেবাক ফাঁকা। টাকা নেই, গয়না নেই, জমি বাড়ির দলিল কিছু নেই।

না, পুরো ফাঁকা নয়। দু’তাকের সিন্দুকের ওপর-তাকে একটা কাগজ পড়ে আছে না?

শ্যামাকান্ত কাঁপা কাঁপা হাতে কাগজটা বার করল। চারুহাসিনীর উইলের কপি।

ভাঙা ভাঙা স্বরে উইলটা পড়তে শুরু করল শ্যামাকান্ত:

আমি, চারুহাসিনী দেবী, সুস্থ শরীরে এবং সজ্ঞানে আমার সমস্ত অস্থাবর সম্পত্তি বর্ধমানের শান্তিনীড় বৃদ্ধাশ্রমে দান করিলাম। যে সব বৃদ্ধ বৃদ্ধার কেহ নাই, সন্তানসন্ততিরা থাকিয়াও নাই, আমার সঞ্চিত অর্থ ও গহনায় যদি তাঁহাদের সামান্যতম উপকারও হয়, আমি নিজেকে ধন্য মনে করিব। আমার যাবতীয় স্থাবর সম্পত্তি (জমি বাড়ি ইত্যাদি) আমার মৃত্যুর পর সরকারকে গ্রহণ করিতে অনুরোধ করিতেছি। আমার শেষ বাসনা, এই বসতবাটীতে যেন একটি অনাথ আশ্রম প্রতিষ্ঠিত হয়, এবং আমার জমির ফসল, পুকুরের মাছ অনাথ শিশুরা নিঃশর্তে ভোগ করিতে পারে। শুধু একটিই শর্ত। আমার অসহায় অবস্থায় যাহারা আমার দেখাশুনা করিয়াছে, সেই নীলমাধব কমলমণি এবং মানদাকে আজীবন অনাথ আশ্রমের কর্মচারী হিসাবে বহাল রাখিতে হইবে। আমার কোনও পুত্র কোনও ভাবে এই আশ্রমের সহিত সম্পর্ক রাখিতে পারিবে না, ইহাই আমার অভিরুচি।

তিন ভাই মাথা হেঁট করে দাঁড়িয়ে আছে। বসন্তের মধুর সকালে তাদের চোখে নেমে এসেছে ঘন আঁধার।

২৮ জুলাই ১৯৯৯

heading1 = বন্ধু – তিলোত্তমা মজুমদার

বন্ধু – তিলোত্তমা মজুমদার

হঠাৎই কিংখাবের সঙ্গে ভাব হয়ে গেল তাম্বুলের। হওয়ার কথা ছিল না, কারণ কিংখাবদের ফ্ল্যাট হাউজিংয়ের ভেতরে। আর তাম্বুল থাকে ও-পাশে, খালপাড়ে। বাঁশের বেড়া আর পলিশিটের ছাউনি দেওয়া ঝুপড়িতে। কিংখাবের একা একা হাউজিংয়ের বাইরে যাওয়া বারণ, আর তাম্বুলের বারণ ভেতরে আসা।

সে-দিন বিকেলবেলা কিংখাব একা একা বোলিং প্র্যাকটিস করছিল। তার আর কোনও বন্ধু নেই তা নয়। কিন্তু তাদের সঙ্গে রবিবার ছাড়া খেলা যায় না। মিকি বিকেলটায় সাঁতারে যায়। ঐন্দ্রিলা নাচের ক্লাসে। সায়ন্তনীর টিউটর আসেন এই সময়। আর কাছের আঁকার স্কুলে প্রতি রবিবার ওরা সকলে যায়। কিংখাব নাচ শেখে না, গানও না। কিন্তু মা বলেছেন খুব শিগগির তাকে সরোদের ক্লাসে ভরতি করে দেওয়া হবে। সে অবশ্য সাঁতার শেখে। তার ডে-স্কুল হওয়ায় সকালটায় সাঁতার কেটে ক্রিকেট কোচিং ক্যাম্পে চলে যায়। সপ্তাহে তিন দিন। ক্যাম্প থেকে ফিরে স্নান করে তৈরি হয়ে স্কুলে যায়। স্কুলের বাস হাউজিংয়ের গেট থেকে তুলে নেয় কিংখাবকে। তখন মা সঙ্গে থাকেন। আর পাপড়ি, কিংখাবের মায়ের কাজের মেয়ে। তার হাতে থাকে কিংখাবের বইয়ের ব্যাগ আর জলের বোতল। স্কুল থেকে ফিরে খেয়েদেয়ে এক ঘণ্টা শুয়ে বিশ্রাম নিতে হয় তাকে। মায়ের কড়া নির্দেশ। এ সময় খুব ছটফট করে ভেতরটা। এই সময়টুকুও যদি খেলতে পেত! সকালে ক্রিকেট ক্যাম্পে খেলাটা ঠিক খেলার মতো নয়। ইচ্ছেমতো কিছু করার নেই সেখানে। কোচকাকু খেলার গ্রামার সম্পর্কে খুব সতর্ক। একটু ভুল হলেই বকুনি দেন। যখন কিংখাবের খুব ব্যাট করতে ইচ্ছে করছে, তখন বল করান। বল করতে ইচ্ছে করলে ফিল্ডিং। এটাকে ঠিক খেলা বলতে কিংখাব নারাজ। কোচকাকুও বলেন, “মনে রাখবে, তোমরা এখন শিখছ। অনুশীলন করছ। খেলছ না।” কথাটা যে কত বড় সত্যি, কিংখাব তা টের পাচ্ছে। এই বিকেলটুকু তাই তার খুব প্রিয়। সময় যত কমই হোক, সে নিজের মতো খেলতে পায়। আর কেউ থাকে না বলে রবিবার ছাড়া ব্যাট করা হয় না। সে বোলিংটাই চালিয়ে যায় একা একা।

হাউজিংয়ের অন্যান্য ব্লকে অবশ্য কিংখাবের বয়সি অনেকেই খেলাধুলো করে। কিন্তু সে দিকে তার যাওয়া বারণ। হাউজিংয়ের সেরা ব্লকটিতে তারা থাকে। অন্যগুলো, মা বলেন, লোয়ার ক্যাটিগরি ব্লক। কেউ বিশেষ ভাবে নেমন্তন্ন না করলে সেখানে যেতে নেই। তাতে নাকি ‘ডিগনিটি’ থাকে না। ডিগনিটি সম্পর্কে খুব ভাল ধারণা আছে কিংখাবের। সে দেখেছে, ওই সব ব্লকে গেলে মায়ের চলাফেরা, কথা বলা খুব গম্ভীর আর বিরক্তিতে টইটম্বুর হয়ে যায়। কিংখাব বোঝে মায়ের সত্যি খুব রাগ বা বিরক্তি হচ্ছে না। তিনি সব কিছুই দেখছেন, কিন্তু অনিচ্ছা সত্ত্বেও দেখছেন, এ রকম ভাব করে ডিগনিটি বজায় রাখছেন।

মায়ের ইচ্ছের বাইরে বা চোখ এড়িয়ে কিছুই করার উপায় নেই কিংখাবের। শুধু স্কুলের গাড়িতে উঠে পড়ার পর একটু সময় সে স্বাধীন। গাড়ির ভোলাদা অবশ্য সকলের ওপর নজর রাখেন। কিন্তু বাড়াবাড়ি কিছু না করলে নালিশ করেন না। কিংখাব তাই গাড়িতে উঠেই যাকে সামনে পায় ধাক্কা মারে। কেউ হয়তো তাকে লেঙ্গি মারল। সে উলটে পড়তে পড়তে বেঁচে গেল। ঠিক আছে। পরে হবে। সে মুখ চিনে রাখে। সুযোগ বুঝে শার্টের ফাঁকে একদিন ঢুকিয়ে দেবে ‘ইচিং পাউডার’। বাসটা যেন একটা খাবলাখাবলির জায়গা। কিন্তু স্বাধীনতা, আর আনন্দেরও।

বিকেলের ওই পঁয়তাল্লিশ মিনিট থেকে এক ঘণ্টাও অবশ্য কিংখাবের আরও একটু স্বাধীন সময়। এ-সময় সে খেলতে পায় বলে নয়। এ-সময় কিংখাবকে মাঠে দিয়ে মা জিমে চলে যান। ফেরার সময় সঙ্গে নিয়ে ফেরেন। কোনও দিন একটু বেশি সন্ধে হয়ে গেলে কিংখাব একা একাই ফ্ল্যাটে চলে যায়।

মাঠটা হাউজিংয়ের পাঁচিল ঘেঁষে। মাঠ বলা অবশ্য ঠিক নয়। আসলে এটা বাচ্চাদের ছোট পার্ক। দুটো দোলনা আছে। একটা ঢেঁকি। একটা স্লিপ। বহু দিন হল কিংখাব এ-সবে চড়া ছেড়ে দিয়েছে। সে বোলিং প্র্যাকটিস করে। কখনও পাঁচিলের পিলারকে, কখনও দোলনার বারকে উইকেট ভেবে নেয়। প্রায়ই তার বল বাইরে চলে যায়। পাঁচিলের উচ্চতা তাকে ছাড়িয়ে গেছে। বল বাইরে চলে গেলে পাঁচিলের কারুকাজের খাজে পা রেখে ডিঙি মেরে সে বাইরেটা দেখে। প্রতীক্ষা করে, যদি কাউকে দেখতে পায়, করুণ মুখে অনুরোধ করে, “কাকু, বলটা দেবে!”

একদিন এই বল নিয়েই তাম্বুলের সঙ্গে পরিচয় হয়ে গেল।

বলটা বাইরে চলে গিয়েছিল, কিংখাব পাঁচিলের ওপর দিয়ে ডিঙি মেরেছিল। ও পার থেকে তাম্বুল বলটা হাতে নিয়ে বলেছিল, ক্যাচ। কিংখাব লাফিয়ে নেমে পড়েছিল। তখনই বলটা উড়ে এসেছিল শূন্যে। কিংখাব লুফেছিল। এবং সঙ্গে সঙ্গে আবার পাঠিয়েছিল বাইরে। তাম্বুল কি জানত কিংখাব বলটা ফেরত দেবে? সেও বলটা ঠিক ঠিক লুফে নিয়েছিল, আবার ফেরতও দিয়েছিল। বেশ জমে উঠেছিল খেলা। এক সময় দূর থেকে মায়ের গাড়িটা ঢুকতে দেখল কিংখাব। সময় নষ্ট না করে সে চেঁচিয়ে বলল, “চললাম।” ততক্ষণে মা পৌঁছে গেলেন। দরজা খুলে দিলেন। কিংখাব উঠে বসল। এখান থেকে তাদের ফ্ল্যাট দু’সেকেন্ড। এরই মধ্যে কিংখাব তাম্বুলের কথা ভাবছিল। যদিও তখন নাম জানা হয়নি। তবু তার ভাবতে ভাল লাগছিল। তারই বয়সি হবে। আধময়লা জামা-প্যান্ট ও হাওয়াই চটি পরা। এ-রকম কারও সঙ্গে কিংখাব কখনও খেলেনি। তার ভেতরে উত্তেজনা হল। যেন নতুন কিছু জেনে ফেলেছে, যা কাউকে বলার নয়। মাকেও নয়। কিংখাব জানে, মা তা হলে ডিগনিটির কথা বলবেন।

থেকে থেকেই কিংখাবের মনে পড়ছিল নাম-না-জানা ছেলেটির কথা। মুখটাও মনে নেই। শুধু কানে বাজছে, ক্যাচ। এমনকী স্কুলেও সে ভাবল। তারপর ছুটি হতে বাড়ি ফেরার পথে খুব উত্তেজিত হয়ে উঠল। ও কি আসবে! আসবে কি। অন্যদিন বিশ্রামের সময়টুকু সে টিনটিন পড়ে বা আনন্দমেলা। এদিন তার কোনও কিছুতেই মন ছিল না। খুব অস্থিরতার সঙ্গে সে বল নিয়ে মাঠে নেমেছিল। প্রথমে আস্তে আস্তে প্র্যাকটিস করেছিল। তারপর ইচ্ছে করে ছুড়ে দিয়েছিল বাইরে। না, বল ফেরত আসেনি। খুব মনখারাপ হয়ে গিয়েছিল তার। গাঢ় গোপন অভিমানও। যেন নাম-না-জানা ছেলে তাকে কথা দিয়েছিল আসবে। সে তখন পাঁচিলের ওপর দিয়ে ডিঙি মেরেছিল, যদি কাউকে পায়! এবং তাকিয়েই দেখেছিল ছেলেটি বল হাতে নিয়ে দাঁড়িয়ে আছে। হাসছে। যেন জানে কিংখাব এ ভাবেই বিরস মুখে উঁকি মারবে।

আনন্দে ঝলসে উঠেছিল কিংখাব। বলেছিল, “এই, তোমার নাম কী?”

“তাম্বুল।”

“আমি কিংখাব। খেলবে?”

“ক্যাচ!” তাম্বুল চেঁচিয়েছিল। কিংখাব আগের দিনের মতোই লাফিয়ে নেমে বল লুফেছিল। খেলা চলেছিল।

কিন্তু বেশি দিন মায়ের কাছে এ-সব লুকনো রইল না। কিংখাব একদিন তাম্বুলকে ভেতরে ডাকল। তাম্বুল পাঁচিল টপকে চলে এল। খেলা দারুণ জমে গেল। এবং কিংখাবের মা জিম থেকে ফিরে তাম্বুলকে দেখলেন।

কোনও প্রশ্নই অবশ্য তিনি করেননি। রোজকার মতো গাড়ির দরজা খুলে দিয়েছিলেন। কিংখাবের মুখ শুকিয়ে গিয়েছিল। তাম্বুল পাঁচিল টপকে চলে গিয়েছিল রাস্তায়।

সে দিন রাতে মা-বাবার মুখোমুখি হতে হয়েছিল কিংখাবকে। তাঁদের মধ্যে সংলাপগুলো ছিল এরকম:

মা: কত দিন ধরে এ-সব চলছে?

কিংখাব:—

বাবা: শোনো, বস্তির ছেলেদের সঙ্গে মেশা আমি পছন্দ করি না।

কিংখাব: ও ভাল।

মা; সেটা বোঝা হয়ে গেল?

বাবা: কী করে বুঝলে?

কিংখাব:—

মা: কাল থেকে বিকেলে তুমি খেলবে না।

বাবা: না, মল্লিকা। ওকে আরেকটা সুযোগ দেওয়া হোক। কথা না শুনলে স্টেপ নেওয়া হবে।

পরদিন বিকেলে কিংখাব খেলতে এল। মা জিমে গেলেন। একটু পরেই পাঁচিল টপকে ঢুকে পড়ল তাম্বুল। কিংখাব বিমর্ষ ছিল। তাম্বুল এসেই বলল, “কী? কাল হয়েছে তো?”

কিংখাব বলল, “ভাল লাগে না। কিন্তু তুমি জানলে কী করে?”

“জানি। তুমি কত বড়লোকের ছেলে। আমার সঙ্গে খেললে বকুনি তো খাবেই।”

“তোমরা কি খুব গরিব?”

“হ্যাঁ। খুব। আমার বাবা নেই তো!”

“আমার সঙ্গে খেল বলে তোমার মাও তোমাকে বকেন?”

“না। শুধু বলেন, বাবা— সোনার কলসি আর মাটির কলসিতে ভাব হয় না কখনও।”

“হ্যাঁ। এটা আমি ফেবলস-এ পড়েছি। তোমার ফেবলস আছে?”

“আছে। বাংলায়। নীতিকথা।”

সে দিন আর খেলা হয়নি। দু’জনে কথা বলেছিল অনেকক্ষণ। জানা হয়ে গিয়েছিল কার ক’টি জামা, ক’টি খেলনা। কে কী রং পছন্দ করে। দু’জনেরই প্রিয় খেলা ক্রিকেট। কিংখাবের প্রিয় বোলার অনিল কুম্বলে। তাম্বুলের প্রিয় শ্রীনাথ। ব্যাটসম্যান হিসেবে দুজনেরই শচীন আর জাডেজাকে পছন্দ। স্কুলের প্রসঙ্গে অবশ্য দু’জনেই একটু স্পর্শকাতর হয়ে গেল। দু’জনেই একই ক্লাস সেভেন। কিংখাবের নিউ হরাইজন। তাম্বুলের বান্ধবপুর হাই। তাম্বুল অবশ্য জানেই না নিউ হরাইজন স্কুলটা কেমন। সে জানিয়েছে, তার পড়াই হত না। ফোর পর্যন্ত দিদিমণিরা অনেক বাচ্চার সঙ্গে রাস্তায় বসে তাকে পড়াতেন। ফল ভাল করায় ওই দিদিমণিদের চেষ্টায় সে হাইস্কুলে পড়ছে। মা আগে তিন বাড়িতে কাজ করতেন। এখন পড়ার খরচ চালাবার জন্য দুটো বাড়ি বাড়িয়েছেন।

কিংখাবের মা আসার আগেই তাম্বুল চলে গিয়েছিল সে দিন। আর এ ভাবেই মায়ের সঙ্গে লুকোচুরি খেলা চালিয়ে যাচ্ছিল তাম্বুল আর কিংখাবের বন্ধুত্ব। কিংখাব আজকাল স্কুলের বন্ধুদের চেয়েও তাম্বুলকে বেশি ভালবাসে। আজকাল বিকেলে আর খেলেই না দু’জন। শুধু কথা বলে। কত যে কথা। ফুরোতেই চায় না। ইতিমধ্যে কিংখাব তাম্বুলকে দু’সেট পোশাক ও কিছু বই দিয়েছে। সঙ্গে এক বাক্স রং-পেনসিল ও দুটি পেন। তাম্বুল নিতে চায়নি। এগুলো বাড়ির বাইরে আনার জন্য কিংখাবকে খুব কষ্ট করতে হয়েছে। জিনিসগুলো সেলোফেন প্যাকে মুড়ে জানলা দিয়ে ফ্ল্যাটের পেছনে ফেলে দিত সে। জায়গাটায় একফালি বাগানমত। মা গাড়ি নিয়ে হাউজিংয়ের বাইরে বেরিয়ে গেলেই দৌড়ে সেটি নিয়ে আসত।

তাম্বুল যখন এগুলো নিতে চায়নি তখন প্রথমটায় খুব জোর করেছিল কিংখাব। কিন্তু তাম্বুল বলেছিল, “আমার যা আছে তাই দিয়ে চলে যায়।” কিংখাবের অভিমান হয়েছিল তখন। মুখে বিষণ্ণতা ছাপ ফেলেছিল। তাম্বুল তা লক্ষ করে থাকবে। সে বলেছিল, “তুমি এগুলো কেন দিচ্ছ? ভালবেসে, না আমার নেই বলে?”

কিংখাব প্রথমটায় কী বলবে ভেবে পায়নি। তারপর বলেছিল, “ভালবেসে।”

তাম্বুল বলেছিল, “বেশ। তা হলে নিলাম। মা বলেন, কেউ ভালবেসে কিছু দিলে নিতে হয়।”

একদিন তাম্বুল বলল, “এ ভাবে বেশি দিন আমি আসতে পারব না।”

“কেন?” কিংখাব প্রশ্ন করল।

তাম্বুল বলল, “তোমার মা একদিন টের পেয়ে যাবেন। তখন কী হবে?”

কিংখাবের মায়ের ওপর রাগ হল। এত ভাল তাম্বুল, অথচ মা কেন তাকে মিশতে দেবেন না? সে রাগ রাগ মুখে বলল, “আমার মা একটুও ভাল না।”

তাম্বুল বলল, “ও রকম বলছ কেন? বলতে নেই। সবার মা ভাল। তা ছাড়া, তোমার মা কত সুন্দর। দুগ্গার পাশে সরস্বতীর মতো।”

“দেখতে ভাল হলে কী হবে! যা ডিগনিটি মানে না! শুধু আমাদের ব্লক ছাড়া অন্য সব ব্লকের সবাই নাকি আমাদের চেয়ে নিচু। আমি তো কিছু বুঝতেই পারি না।

“কী জানি! ডিগনিটি কী! আমি আলাদা। কিন্তু হাউজিংয়ের সবাইকেই তো আমার এ রকম লাগে।

“আমার এ সব ভাল লাগে না জানো! মা আমাকে একা একা হাউজিংয়ের বাইরে যেতে দেন না। আমার ইচ্ছে করে সবার সঙ্গে মিশি। কথা বলি। কী হয় তা হলে?”

তাম্বুল বলল, “আসলে সমস্যাটা অন্য জায়গায়। ছোটরা কখনও স্বাধীন নয়। এই যে তোমার এত কিছু আছে অথচ তুমি কী পরবে, কী খাবে, কোথায় যাবে, সব তোমার মা ঠিক করে দেবেন। বড় না হলে এ রকম চলতেই থাকবে।”

কিংখাব জিজ্ঞেস করল, “তুমি তো একা একা কত জায়গায় যাও। কত লোকের সঙ্গে মেশো, তুমিও স্বাধীন নও?”

“আমিও নই। তবে তোমার সঙ্গে আমার ব্যাপারটা মেলে না। আমি যেখানে খুশি যাই ঠিকই, কিন্তু মা যে সব বাড়িতে কাজ করেন, সে সব বাড়ির লোকেরা সুযোগ পেলেই আমাকে দিয়ে খাটিয়ে নেন। ওঁদের গম পিষতে দেওয়া, কাপড় লন্ড্রিতে দেওয়া, রেশন তোলা। বিনিময়ে আমার মাকে ওঁরা রেশনকার্ডগুলো দেন কেরোসিন তেল তোলার জন্য। একটা বাড়ির বাবু আমাকে দিয়ে পাও টিপিয়ে নেন মাঝে মাঝে। খুব খারাপ লাগে আমার তখন। যদি ছোট না হতাম, এ রকম কি করতে পারত?”

তাম্বুলের গলা বুজে এসেছিল কান্নায়। কিংখাবেরও খুব কান্না পাচ্ছিল। নিজের কথা বলার সময় তাম্বুলকে এত কষ্টে ভরে যেতে কখনও দেখেনি কিংখাব। সে তাম্বুলের কাঁধ জড়িয়ে ধরেছিল। আর সে দিন রাতে স্বপ্ন দেখেছিল কিংখাব। সে বড় হয়ে গেছে। একটা বাইক কিনেছে। পেছনে তাম্বুলকে বসিয়ে হুহু করে এগিয়ে যাচ্ছে সোজা। কী ভালই লাগছে! কিন্তু সে বড় হয়েছে, আর তাম্বুল বাড়েনি কেন? সে কেন আগের মতোই ছোট হয়ে আছে?

১৬ আগস্ট ২০০০

